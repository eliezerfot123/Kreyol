2 mo pou kòmanse
Biwo enfòmasyon teknik agrikòl, Ministè Agrikilti fè ti liv sa a pou tout moun k ap travay latè. Nan ti liv la, n ap jwenn enfòmasyon sou gwo pwa, tankou pwa wouj, pwa bè, pwa nwa, pwa blan. N ap jwenn tout konesans, tout teknik Ministè a devlope ansanm ak abitan, pou fè pwa nan plenn tankou nan mòn. Si nou mete konesans ak teknik sa yo ansam, lè n ap plante pwa ann Ayiti, n ap jwenn pi plis rannman toujou, san tè yo pa vin mèg, epi san nou pa detwi anviwonman peyi a.
Fòk nou di ti liv sa a ekri pou anpil rezon:
-	premye rezon, se paske pwa se youn nan kilti pòv kou rich fè anpil nan peyi a.
-	dezyèm rezon, se paske Ministè a remake gen anpil travay ki te fèt san abitan ak lòt moun travay tè enterese pa janm rive konnen, paske enfòmasyon sa yo pa sikile ase. Ministè a ap chache ki pi bon mwayen ki genyen pou enfòmasyon yo gaye tout kote nan peyi a.
-	twazyèm rezon, se pou espesyalis ak kiltivatè ka kolabore pi fasil nan peyi a. Yon pòsyon moun ap okipe pwa, yon lòt pòsyon moun ap ba yo zouti ak teknik pou yo fè pwa pi byen.
Ministè a ap tann mo pa tout moun ki li ti liv sa a pou voye di li sa yo panse, sa yo kwè, kouman yo wè li epi sa ki pou fèt pou yo ta fè yon lòt liv ki pi bon pase ti liv sa a
Pou nou fè ti liv sa a, nou te chache konesans, konsèy, esperyans ak lide tout moun nou pral nonmen la yo ki kolabore ak Biwo enfòmasyon teknik agrikòl Ministè agrikilti yo rele BITA:
-Agwonòm Dimòn Sisewon, ki reskonsab gaye enfòmasyon.
-Agwonòm Nikola Seme, ki reskonsab enfòmasyon.
-	Agwonòm Michèl Wilyam, kòdonatè BITA. Li reskonsab gaye enfòmasyon tou.
-	Teknisyen Vladimi Kaseyis, ki espesyalis desen.
-	Agwonom Emanyèl Pwofèt, ki yon gwo mèt nan zafè pwa ann Ayiti.
-	Agwonòm Fenèl Feliks. Yon lòt mèt nan zafè pwa. Li pwofesè nan Fakilte Agwonomi.
-Agwonòm Larak Ayis, yon lòt mèt ankò nan zafè pwa.
-	Agwonòm Filip Matye ki Direktè Jeneral pou tout bagay teknik nan ministè a, te pataje esperyans li ak nou. Agwonòm Emanyèl Gran Pyè ki Direktè Jeneral ministè a, te ban nou lide pa l. E an dènye, Agwonòm Franswa Sevren, Minis Agrikilti a, ki te vle sèten tout bagay ki sòti nan Ministè a fè lonè ministè a, te ban nou mo pa l tou.
BITA
Premye Chapit
Ki plant pwa ye?
1.1-	Konnen pwa
Pwa fè pati yon seri plant yo rele "legiminèz". Gen 2 jan pou nou rekonèt plant sa yo:
-	yo fè gous: gous pwa, gous pistach, gous flanbwayan, gous pwa kongo, gous lesena, gous bayawonn...
-	sou rasin yo, nou ka wè yon bann ti boul. Ti boul sa yo genyen yon kalite bakteri oubyen mikwòb, sa vle di ti bèt piti piti ki ka pran azòt nan lè a. Plant pa ka viv san azòt.
Nou konnen anpil pwa nan peyi a: paregzanp, nou jwenn gwo pwa kòm pwa blan, pwa nwa, pwa bè, pwa wouj. Nou jwenn pwa tchous, pwa enkoni, pwa izrayèl, pwa maldyòk, pwa kongo, pwa soya.
Gwo pwa n ap pale jounen jodi a, se yon pwa ki donnen tou ba. Se pwa wouj, pwa bè, pwa nwa, "pwa pinto," pwa blan, ak pwa melanj.
Chapit 2
Enpòtans gwo pwa nan peyi a
2.1-	Kantite pwa ki plante chak ane nan peyi a
Pwa se yon kilti pi fò kiltivatè nan peyi a fè. Chak ane, gen 87.000 ekta oubyen 63.876 kawo tè ki plante ak pwa. Lè sa a, abitan yo plante 73.571 barik pwa oubyen 8.012 ton pwa.
2.2-	Men ki jan pwa donnen ann Ayiti
Lè gen ase lapli, lè plan yo jwenn bon swen, yon mamit pwa konn rive bay jiska 14 mamit pwa, sa vle di yon ekta tè ka rive bay jiska 560 mamit pwa. Lè sa pa bon, yon mamit pwa bay 3 mamit rive 5 mamit e yon ekta bay soti 150 mamit rive jiska 188 mamit.
An jeneral, lè pwa donnen ann Ayiti, kantite nou jwenn pa depase 50.000 ton oubyen 459.000 barik (1). Valè a, se 565 kilogram pou yon ekta tè, sa vle di 5 barik apeprè osinon 200 mamit.
2.3- Ki kantite pwa nou bezwen pou nou manje chak ane
Chak ane nou bezwen 120.090 ton oubyen 1.101.600 barik pwa pou nou manje. Kòm non fè 459.000 barik pwa sèlman, nou oblije voye achte yon kantite pwa nan peyi etranje chak ane.
2.4-	Pri pwa vann nan mache
Nan lane 1993 -1994, yon mamit pwa te vann 45 gond. Si sa ret konsa, gen lè gen yon bon valè moun ki pa p ka manje pwa ankò.
2.5-	Wòl pwa nan manje pèp ayisyen
Anpil moun manje pwa chak jou nan manje yo kwit. Pwa se yon manje ki bay kò moun anpil "pwoteyin." Lè nou melanje 2 mezH diri oubyen mayi oubyen pitimi avèk yon mezi pwa, nou fè yon V manje yo rele akamil ki gen anpil valè nan manje kretyen vivanj manje (3).
2.6-	Kantite moun ki jwenn travay nan plante pwa chak ane
Pou plante yon ekta tè pwa, fòk gen ape prè 7 moun ki pou fè 22 jou travay an plen. Lè nou konnen gen 87.000 ekta tè yo plante pwa chak ane, nou ka di se 609.000 moun ki jwenn travay nan plante pwa chak ane.
2.7-	Manje bèt
Po pwa se manje bèt tankou kabrit, mouton, bèf, bourik, eksetera.
2.8-	Po pwa fè bon fimye pou tè
Lè pay pwa yo pouri, yo bay fimye ki fè tè a vin pi bon. Pay yo fè tè a kenbe plis dlo, yo fè plant yo grandi pi byen, e yo bay plis rannman.
2.9-	Pwa se remèd pou maladi tou
1.- Dyabèt, maladi gwo vant, ren fè mal, tout maladi anfle ki sòti nan pwoblèm kè, pwoblèm gwosès, pwoblèm ren, pwoblèm doulè nan zo.
-	Pran yon ponyen po pwa chèch, kit se pwa blan, kit se pwa wouj, kit se pwa valèt, mete l nan yon boutèy wonm plen dlo epi fè yon te ak li. Kite te sa a fè yon sèl bouyi. Apre sa, kite po pwa a fè tout nwit la nan dlo a. Avèk sa, nou gen yon bon remèd.
-	Lè fini, bwè tizann sa a pa tas chak lè n fin manje pandan 4 jou voun dèyè lòt. Pase 4 jou san n pa pran l. Apre sa, rekòmanse pran tizann nan ankò. Remèd sa a fè moun pipi byen tou.
2.-	Pou lafyèv
Pran yon kantite pwa nwa, moulen li tankou kafe. Mete dlo nan poud la, epi pase l nan yon grèp oubyen nan yon paswa byen fen. Apre sa, mete yon ti ji zoranj si ak yon ti pense sèl kizin ladan n.
Pran yon gwo kiyè nan remèd sa a, chak demi èd tan, jiskaske lafyèv la tonbe.
3.-	Pou tansyon
Pran enpe po pwa, mete yo nan dlo pou yo tranpe. Bwè dlo a tou fret chak fwa nou swaf. Si nou pa jwenn po pwa, nou gen dwa sèvi ak fèy pwa vèt: kraze l byen kraze epi fonn li nan dlo. Bwè dlo sa a tou, chak fwa nou swaf.
Kote pwa renmen
3.1-	Pwa nan mòn - Pwa nan plenn
Nan peyi d Ayiti, yo plante pwa nan mòn tankou nan plenn. Men pwa donnen plis lè l jwenn bon tan, lè l jwenn dlo, t a vle di lè yo wouze l, oubyen lè lapli tonbe, lè l jwenn pwoteksyon kont vèmin ak maladi.
3.2 Tanperati ki bon pou pwa
Gwo pwa byen vini lè li fè fre, sa vle di lè tanperati a pa pi ba pase 20 degre santigrad ak lè li pa pi wo pase 25 degre santigrad, se lè sa a nou di li fè fre. Chak fwa nou monte pi wo nan mòn nou jwenn tanperati a pi fre.
3.3-	Dlo ak lapli
Depi lè l plante jis lè l ap met gous, pwa bezwen 200 jiska 380 milimèt dlo pou l byen donnen (dlo wouze oubyen dlo lapli).
3.4-	Nan plenn
Nan plenn, nou jwenn tanperati sa yo soti fen novanm rive mwa desanm. Nan epòk sa a, pa gen lapli. Pou w fè pwa nan plenn, fòk ou gen dlo pou w wouze l. Tanperati a bese soti fen novanm rive kòmansman janvye. Se dat sechrès. Lè sa a, pwa a dwe fèt nan tè wouze dou l ka jwenn kont dlo li bezwen.
3.5-	Nan mòn
Li fè fre nan mwa ki bay lapli yo. Nou jwenn yon premye sezon frechè soti mwa d mas rive mwa d me. Nou jwenn yon dezyèm tou kout, nan mwa septanm.
3.6-	Nan wotè
Nan mòn ki wo anpil yo, li fè pi fre epi nou jwenn lapli nan mwa janvye, nan mwa jiyè ak nan mwa oktòb. Se lè sa a yo plante pwa.
Tanperati - dlo - lapli, ak dat plantasyon, bagay sa yo mache ansanm nan zafè plante pwa.
3.7-	Men tè pwa pa renmen 
Nan mòn tankou nan plenn:
-	pwa pa sipòte tè cho, tè ki genyen anpil sab, ki pa kenbe dlo
-	pwa pa renmen tè blanch oubyen tè kalkè, paske tè sa yo fè fèy yo vin jòn
-	pwa pa renmen tè ki twò frèt, ki kenbe twòp dlo ki ka fè rasin yo pouri
-	pwa pa renmen tè sale
-	e pwa pa renmen tè asid, sa vle di, tè ki kenbe pwazon ki enpoze plant yo devlope. Pafwa, tè ki gen pwazon sa yo konn gen koulè wouj ki sanble ak koulè brik.
3.8-	Men tè pwa renmen:
Pwa renmen yon tè ki pa ni twò lou ni twò lejè, yon tè ki kenbe frechè, ki pa gen dlo dòmi, epi ki gen anpil fimye.
Pwa renmen tè rapò, tè nan ravin, tè nwa.
3.9-	Van
Pwa pè van, paske van jete flè yo anpil, e li fè tè a pèdi anpil dlo. Sa pa bon pou pwa.
3.10 Lonbray
Pwa pa byen vini anba lonbray. Lò sa a, li ka file.
Plante pwa nan tè rapà, nan ravin, nan tè ki pa gen dlo dàmi ak nan tè van pa frape fasil, e ki pa gen anpil lonbray.
Sa nou dwe konnen lè n ap plante gwo pwa
4.1-	Dat plantasyon pwa
Dapre sa nou wè sou kondisyon pwa bezwen pou l byen vini, pi bon lè pou n plante pwa:
-	nan plenn: se mwa desanm. Men, nan zòn Okay, yo plante pwa soti nan mwa desanm rive nan mwa fevriye. Gen lòt zòn nan peyi a kote yo plante pwa soti nan fen novanm rive nan kòmansman janvye.
-	nan mòn: se nan mwa fevriye, nan mwa jiyè ak nan mwa d oktòb yo plante pwa.
Selon sezon an, anpil plan nan plenn al plante nan mon. Anpil plan pwa mòn al plante nan plenn.
4.2-	Enpòtans dat plantasyon pou yon jaden gwo pwa donnen
Dat nou plante pwa a gen anpil valè. Nan plenn, gen dat nou pa kab depase. Paregzanp, nan plenn Kildesak, plante pwa apre fèt Nwèl pa bon: sa ka sitire anpil mouch blanch, sa ka fè pwa a vin mafreze akòz maladi mozayik ki tonbe sou li. Li pap bay anyen. Sa vre pou preske tout plenn, sòf pou kèk kote. Van ka jete flè yo tou.
-	Nan mòn tou, dat nou plante pwa a gen anpil enpòtans. Se chans nou pran lè nou plante two ta, ni lè nou plante two bonè.
-	Lè nou plante twò ta, nou konn gen pwoblèm sechrès, sitou nan mwa oktòb. An jeneral, novanm ak desanm pa bay anpil lapli. Pafwa tou, yo bay twòp lapli. Lè sa a, pwa a file anpil, li jèmen sou pye, epi li mal pou chèch. Pwoblèm sa yo rive sitou nan sezon fevriye ak sezon jiyè, paske mwa d avril, mwa d me ak mwa sektanm bay anpil lapli. Pafwa tou, gen kiltivatè ki pran chans simen pwa san lapli. Lè sa a, gen 2 gwo pwoblèm ki rive:
1	- Si pa gen lapli di tou, plan an gaspiye, li leve youn youn pye.
2-	Si lapli pran tan pou li tonbe, ou gen jiska 2 oubyen 3 leve. Se kom si ou te gen de 2 oubyen 3 jaden pwa. Lè sa a, pwa yo pa pare menm lè. Nan kondisyon sa a, pou n évité gaspiyay, nou blije fè 2 jiska 3 rekòt. Si nou rache tout pwa yo ansanm, n ap pèdi. Semans yo pap two bon, pwa a ap gaspiye lè nou mete l chèch..

4.3-	Preparasyon tè
4.3.a- Tè nan plenn
Nou dwe laboure tè a, pou fè l vin pi soup, pou l kenbe dlo pi byen. Konsa, dlo a fonn fimye ak angrè nan tè a, li nouri pye pwa yo alèz.
Laboure tè, pike tè
Vire tè a avèk traktè oubyen avèk chari. Si nou pa jwenn zouti sa yo, vire tè a avèk wou, ak pikwa oubyen ak bèchadan. (Gade desen nimewo l an, anba paj 12.)
Kawotaj
Si se yon tè ki lejè anpil e si manke dlo pou n wouze l nan zòn nan, fè kawo pito. Chak kawo ka genyen 3 mèt longé ak 3 mèt lajè 

Desen nimewo 2 a
Simen angrè konplè ak konpòs nan kawo yo, epi brase tè a. (Gade desen nimewo 2 a.)
Bit
Si gen dlo nan zòn nan e si tè a yon ti jan lou, pito n fè bit oubyen biyon Lè se bit n ap fè, nou mèt tou simen angrè a nan tè a sou liy kote n ap fè bit la. Lè sa a, angrè a ap gaye ko l byen nan tè a. Lè sa a, nou mèt kite 60 santimèt ant chak bit. (Gade desen nimewo 3, anwo paj 15.)
4.3.	b Preparasyon tè mòn ak tè plenn
Men kèk bagay pou yon moun fè lè l ap préparé tè mòn:

-	Bit tè a fèt sou koub nivo, pou fè dlo lapli rantre nan tè a.
-	Fè fimye, angrè, pay ak raje chèch nou fin sekle yo pase anba bit yo.
-	Nou gen dwa kite yon bit pou n plante yon ranje pwa kongo, oubyen yon ranje kann oubyen zèb ginen ki pou sèvi briz van. Plante youn nan bagay sa yo apre chak lO bit pou pi plis, selon jan tè a pandye. (Gade desen nimewo 4 la, paj 16.)
-	Si jaden an gen anpil wòch, bare tè a ak yo pou enpoze dlo lapli pote l al nan lanmè.
Nan plenn, preparasyon tè fèt sou fòm kawo oubyen sou fòm bit. Preparasyon tè a ede nou éliminé pwoblèm rasin pouri nan plenn, pwoblè tè lave, pwoblèm manke fimye. Preparasyon tè a mete manje ki nan tè a pi pre rasin plant yo.

4.4-	Distans ant pye pwa
Lè n ap simen pwa sou bit oubyen sou biyon, kit se nan mon, kit se nan plenn, fòk nou kite yon distans 60 a 70 santimèt konsa ant chak bit. Fòk nou kite 20 santimèt ant chak tou sou chak bit. Mete yon ranje pwa sou chak bò bit, konsa pye pwa a kapab develope pi byen, nou kapab mache nan jaden an pi byen, nou kapab wouze jaden an pi byen. (Gade desen nimewo 4 a, paj 17.)
Si n ap plante pwa nan kawo, plante l sou liy, kite 25 santimèt apre chak liy epi 20 santimèt ant chak tou. (Gade desen nimewo 4 a.)
Men, distans ant pye pwa pa yon bagay ki fiks. Distans lan depann de kalite tè a, de jan chak kalite pwa devlope, eksetera.

Desen nimewo 4 a
4.5-	Preparasyon plan pwa
Si se plan pwa nou te sere lakay nou, oubyen si se plan pwa nou achte tou pare, nou mèt plante l konsa.
Men si se pwa nou achte nan mache, fòk nou triye l e fòk nou préparé l.
4.5.a- Triye pwa
-	Retire grenn pwa ki kase, grenn ki kokobe, grenn ki pike ak grenn ki piti piti yo.
-	Gen yon lòt fason nou gen dwa rekonèt grenn pwa ki pa bon yo: jou n ap plante a, mete tout grenn yo nan yon kivèt dlo, sa ki monte an lè yo pa bon.
-	Pito nou mete grenn pwa ki menm Koulè yo ansanm epi plante yo menm kote nan jaden an, paske y ap mi menm lè.
4.5 .b- Préparé plan pwa yo
Mete yon pwodui nan pwa a pou touye jèm maladi ki ta ka enpoze pye pwa yo devlope apre yo fin leve. Gen divès pwodui nou ka itilize pou sa:
-	Nou ka melanje Tiram osinon Arasan ak Seven osinon Malatyon. Mete 2 kiyè melanj lan nan 40 mamit pwa.
-	Nou ka sèvi ak Topsen: 25 gram pou 20 mamit pwa
-	Nou ka sèvi ak Pelta: 300 gram pou 20 mamit pwa
-	oubyen ak Endosilfan: 200 gram pou 20 mamit pwa
-	Sèvi ak Benomil pou pwoteje pwa yo kont kèk maladi.
Pou grenn pwa yo ka pran pwodui byen, mete yon ti dlo nan yon kivèt, jiskaske pwodui a fè yon pat. Brase grenn pwa yo ladan l jan nou sot esplike sa pi wo a. Oubyen sèvi ak yon malaksè alamen. Toujou mande ki pwodui ki genyen, k ap bon pou préparé plan pwa a.
4.6- Plantasyon pwa
Nan plenn toujou plante pwa apre nou fin wouze tè a. Nan mon, plante pwa apre yon bon ti grenn lapli. Pa fouye tou yo twò fon, men fòk grenn pwa yo byen kouvri pou dlo pa bwote yo. Nan plenn, wouze jaden an kou ti pye yo a jenou.
4.7-Kantite pwa pou nou plante
Lè nou sèvi ak Don plan, nou dwe mete 2 grenn pwa nan chak tou. Konsa, kantite plan n ap bezwen an ka rive ant 30 a 35 mamit pou yon kawo tè. Kantite pwa nou bezwen si n ap plante nan mòn pa menm ak kantite nou bezwen si n ap plante nan plenn. An jeneral, nou bezwen plis plan pwa nan mòn pase nan plenn. Nan yon kawo tè nan plenn, nou ka plante 30 a 35 mamit pwa. Nan yon kawo tè nan mòn, nou ka plante 40 a 45 mamit. Kantite pwa a depann de kalite plan an tou. N ap bezwen plis mamit pwa wouj pase pwa nwa, paske grenn pwa nwa pi piti.
Lè nou plante bon plan, yo tout leve ansanm, pa gen ti plan fèb, epi tout jaden pwa a mi ansanm.
4.8-	Asosvasyon pwa ak lòt kilti
Nan peyi a, planté yo gen abitid plante pwa pou kont li osinon ansanm avèk lòt kilti. Pami asosyasyon ki pi kouran yo, nou jwenn:
Paj 18
-Bannann - pwa
-Bannann - pwa - mayi
-	Pwa - mayi
-Pwa - manyòk
-	Pwa - mayi - patat
-Yanm - pwa
-Yanm - pwa - mayi
-	Mayi - pwa - pwa kongo
-	Kafe - bannann - pwa.
Planté yo mete plant sa yo ansanm pou anpil rezon:
1-lè planté yo manke tè
2	pou si sezon lapli yo pa mache byen
3	pou yo pa pèdi tout kilti yon sèl kou
4-pou yo ka jwenn rekòt tout ane a.
Lè pwa a plante ansanm ak lòt kilti, li pa donnen menm jan ak lè l plante pou kont li. Sepandan, si planté yo rive suiv kèk teknik nou bay nan liv sa a, y ap jwenn plis rannman nan jaden melanj sa yo. Fòk nou di tou, menm si pwa a pa rive donnen jan pou l te donnen an, men ti moso teren an rive bay plis manje pou ane a pase plantasyon pwa a si l ta fèt pou kont li nan tè sèch.
Men yon egzanp jaden melanj pwa mayi
-	Aprè tè a fin rara, simen kantite angrè biwo agrikol nan zòn ou a mande w pou siman ladan l.
-	Fè bit chak 60 - 70 santimèt nan tè plenn. Si se nan mòn, fè bit yo sou koub nivo.
-	Plante pwa 2 bò bit chak 20 santimèt, 2 grenn nan tou. Plante mayi chak 2 bit, yon bò bit.
Men jan pou nou okipe jaden pwa
Tankou tout lòt jaden, pwa dwe fè yon kiltivatè rantre lajan. Pou sa rive fèt, fòk nou okipe jaden an, sa vle di: fòk nou sekle l, simen angrè ladan l, flite l, wouze l.
5.1 Sekle
An jeneral, pwa nou plante ann Ayiti, pa pran plis pase 2 mwa edmi nan tè. Se poutèt sa, yo grate jaden pwa yon sèl fwa. Nou dwe fè sa alè. Pa tann twò ta, pou zèb pa gen tan souse ti pye pwa yo epi fè yo file. Lè sa a, ti pye pwa yo gen 4 a 6 fèy. Si nou tann twòp, plant yo ka pa janm devlope ankò e rannman an ka bese anpil.
Toujou pwofîte bay pye pwa a tè lè n ap grate l. Sa fè plant yo devlope plis, epi sa enpoze move zèb yo repouse. Plant yo vin fèm e yo kapab reziste devan maladi. Pafwa, selon tè a, selon jan raje yo grandi, kiltivatè a ka oblije fè yon dezyèm pase men nan jaden an lè pwa a fèk ap fleri (1)
(Gade desen nimewo 5, anwo paj 21.)
5.2 Wouze
Lè pa gen dlo pou n wouze, plante pwa nan plenn vin pi difisil. Kòm nou te di l deja, fòk tè a wouze anvan pwa a plante, si pa gen lapli. Fòk pwa a wouze yon dezyèm fwa, lè pye pwa a pral mete a jenou. Valè fwa ou dwe wouze jaüen an depann de kalite tè a.

Ki lè pou nou wouze pwa a apre li fin byen leve?
Jaden pwa a mérité wouze chak fwa nou wè pye pwa yo vle fennen. Men, gen 3 lè pwa pi bezwen dlo:
1-Se premye fwa nou fin sekle l.
2	-Se lè pwa a an flè.
3-Se lè li ap jete gous.
Si pa gen lapli, yon jaden pwa ka wouze menm 9 fwa, selon kalite tè a.
5.3-	Angrè
Depi nan kòmansman, nou te di: pwa se yon legiminèz. Fanmi plant sa yo gen, nan rasin yo, yon seri ti boul ki gen mikwòb ki ka pran azòt nan lè a. Men, tè a ka toujou bezwen yon ti azòt an plis.
An jeneral, kalite ak kantite angrè nou dwe mete nan jaden an depann de zòn kote pwa plante a. Li depann de kalite tè a tou. Se abitid ak konkou teknisyen nan zòn nan k ap fè nou konnen ki kalite ak ki kantite angrè pwa a bezwen, ak ki lè epi kouman pou nou mete angrè a.
5.3.1.-	Ki kalite angrè pou nou mete nan jaden pwa 
Gen 2 kalite angrè nou ka mete nan tè pwa:
-Se fimye oubyen konpòs avèk angrè komèsyal.
Fimye ak konpòs
-	Fimye, se pay, tout dechè plant (tij, po pwa, bòk mayi, po fwi) ki melanje ak pipi ak poupou bèt, e ki fin dekonpoze.
-	Konpòs, se yon fimye kiltivatè a kapab fè li menm ak pay ak tout rès plant. Li fè yo fè yon pil e li kite yo dekonpoze ak tout dechè kwizin ki ka pouri.
5.3.2.	- Ki kantite angrè pou n mete, ki lè ak ki jan pou n sèvi ak yo.
-	Pou kantite a: n ap mete 400 a 500 liv yon premye angrè konplè ak 200 liv yon dezyèm angrè yo rele silfat amonyak oubyen ire.
-	Ki lè: mete angrè konplè a anvan n simen pwa a. Mete ire oubyen silfat 22 jou apre pwa yo leve-
Pou silfat oubyen ire a
Fè yon ti kanal, 2 a 3 pous distans, akote chak liy pye pwa yo. Simen angrè a ladan l, epi kouvri angrè a apre sa.
Sou Bit (Gade desen nimewo 6, anwo paj 23)
Nan kawo (Gade desen nimewo 6 b, anba paj 23)
Angrè komèsyal

Se angrè nou ka jwenn achte nan boutik. Lè n ap plante pwa, pito nou sèvi ak angrè sa yo:
-angrè konplè: 12-12-20 oubyen 10-10-20.
-angrè senp: silfat amonyak oubyen ire.
5.4.- Men ki jan pou nou konbat vèmin ki konn detwi pwa
Gen anpil vèmin ki atake jaden pwa, depi pwa a leve jis lè l al nan depo. N ap nonmen kèk ladan yo, epi n ap di ki jan yo ka konbat yo.
Lè pwa a fènk leve, krikèt konn koupe ti pye pwa yo. Men ki jan nou ka konbat krikèt yo (Gade desen nimewo 7)
1-	Netwaye rebo jaden an, paske se anba raje ak wòch krikèt yo kache.
2-	Nou ka mete pyèj pou yo. Nou ka melanje mayi osnon pay diri, ak yon pwodui ensektisid (pwazon), tankou dyazinon an poud.
Krikèt

Desen nim&wo 7
3-	Gen lòt jan nou Kapab touye yo: leswa, jimen boukan dife arebò jaden an. Lè sa a, krikèt yo ap chache limyè, yo ka kouri lage ko yo nan flanm dife a.
Mouch jaden
An plis krikèt, nou jwenn yon ti mouch ki ka wonyen 2 premye fèy ti pye pwa a. Pou detwi bèt sa yo, si gen anpil dega k ap fèt, fòk nou ta kapab fè youn nan bagay sa yo:
-	Nou ta dwe préparé plan yo.
-	Mete ensektisid tankou dyazinon an grenn, oubyen firadan, sou kote liy pye pwa yo lè n ap préparé tè a.
-	Mete ensektisid nan jaden an, si mouch yo ta parèt apre pwa a fin leve.
Krizomelid
Gen yon ti bèt ki rele krizomelid, ki rete nan tè a e ki manje rasin ak ko ti pye pwa k ap jèmen yo, ak premye ti fèy pwa a lè l fenk leve. Lè sa a, ti plant yo rete piti e yo mal pou devlope. Ti fèy anba yo vin tou jòn.
Pou kontwole krizomelid sa yo:
-	mete kabofiran an grenn tout longé liy semi yo
-	Si krizomelid yo gen tan konmanse manje pye pwa yo, sèvi ak dyazinon likid oubyen seven.
Cheni agwotis
Cheni agwotis la manje ko ti pye pwa ki fènk leve yo. Cheni sa yo koulè kafe, oubyen yo gri. Yo kache anba pye pwa yo lajounen, e yo koupe yo lannuit. Lè pye pwa a gen tan grandi, cheni an fè gen kote nan kò pye pwa a ki trangle. Sa fè plant la fennen.
Pou n detwi cheni sa yo, se pou n byen préparé tè a pou fè yo monte an lè, pou yo ka mouri. Sèvi ak menm ensektisid nou te di pou n sèvi kont krikèt la. (Gade desen nimewo 8)
Pinèz vèt
Pinèz sa a tou vèt, li gen 5 pwent, e li santi fo. Li souse fèy pwa, li souse gous pwa ak grenn pwa. Ranmase yo, epi touye yo. Lòt teknik pou konbat pinèz vèt: melanje yon gwo kiyè dyazinon likid nan yon galon dlo. Sèvi ak melanj sa a pou nou flite jaden an.
Mit nan pwa
Ti bèt sa a ponn ze li nan gous la, lè grenn pwa fin fòme. Lè ti ze a kale, li bay yon ti vè ki antre anndan grenn pwa a, ki ka viv plizyè mwa. Pandan l ap manje grenn pwa sèch la, li konn tèlman manje pwa, li fè l tounen poud nèt. Menm ti bèt sa a ponn ze l tou nan grenn pwa sèch. Nou dwe anpeche l devlope nan pwa nou gen nan depo.
Lot ti bèt ankò
Lè pwa a ap grandi, gen anpil lòt ti bèt ki ka atake li. lòt lenmi pwa:

Mit nan
Pichon

Desen
-	se bèt ki manje fèy yo: divès kalite cheni, gwo krizomèl (sitou lè ti pye pwa a piti).
-	se bèt ki wonyen fèy ak ko plant yo e ki ka touye yo.
-	se bèt ki souse fèy yo: pichon (Gade desen nimewo 9), mouch blanch (Bemisia tabasi) (Gade desen nimewo 10), anpwaska (yon ti bèt ak zèl vèt) ki bay maladi mozayik. (Gade desen nimewo 11).
-	se bèt ki atake gous yo: se cheni Elyotis ki fè pi gwo dega nan tout bèt sa yo. Cheni sa a ka atake zepi mayi ak gous koton tou.
Desen nimewo 11
Men kouman pou nou detwi tout bèt sa yo
Nou ka detwi tout ti bèt sa yo ak ensektisid tankou dyazinon, simityon, aktelik, malatyonn, eksetera. (Gade desen nimewo 12, anwo paj 28). Men, nou pa bezwen sèvi ak ensektisid si yo pa twò anpil, paske yo gen lènmi yo nan lanati tankou gèp mouch ki manje vè, ak cheni ki pa kite yo vin anpil.
MWAYEN POU KONBAT ENSÈK YO

Desen nimewo 12
Kanta cheni ki atake gous yo, nou ka detwi yo lè yo parèt, anvan lè rekòt rive. Se flite pou n flite jaden an bonè pou yo pa vin anpil. An jeneral, nou ta dwe flite pwa a 2 fwa:
1-	Lè pye pwa yo gen 2 fèy ki ouvè.
2-	Lè pye pwa yo ap mete bouton.
Konn sa byen, ti bèt ki souse fèy yo fè 2 kalite dega:
1-	Yo fè fèy yo vire lanvè, plant la vin san fòs, epi ko l lage.
2-	Yo lakòz divès maladi, espesyalman divès kalite mozayik nou va wè pi devan. Men, krizomelid yo lakòz lòt kalite mozayik tou. Gen lòt kalite bèt ki atake pwa, tankou:
Kalmason
Kalmason se yon bèt ko mou epi ki mouye (Gen kèk kote nan peyi a, kote yo rele l sanpo. Lannuit, li ponn ze kote ki mouye.

Desen nimewo 13
Li manje fèy ti plant yo, epi li koupe pye ki fènk parèt yo. Lajounen, li kache anba rès fatra pyebwa ak move zèb (Gade desen nimewo 13). Men kouman pou nou detwi li:
1)	Wete move zèb ak lòt kalite pay chèch nan jaden an.
2)	Sèvi ak antilimas, swa Meziwòl, sv/aAryotòks.
3)	Melanje yon kiyè antilimas ak 5 mamit sann oswa sab, oswa poud bwa.
Nou ka mete apeprè 5 liv antilimas nan yon kawo tè. Simen melanj lan alantou jaden an. Simen li nan tout ti kwen ki nan jaden an. Simen li fè wonn pye bwa yo. Simen li fè wonn fatra oswa pil wòch ki nan jaden an. Fè sa 2 fwa, pandan 8 a 10 jou youn apre lòt. Avèk sa, n ap gen repo.
Mit wouj oswa arenyen wouj
Se ÿon ti bèt wouj tou piti ki rete anba fèy pwa. Yo fè mak klè parèt sou fèy yo, paske yo souse yo. Lè yo anpil, fèy yo ka vin nwa e yo ka tonbe tou.
Men kouman pou n detwi yo:
Arenyen wouj la pa fè anpil dega souvan. Li plis atake plant, lè y ap fleri oubyen lè y ap fè gous, sa vle di lè arenyen an pa kapab nwi plant yo twòp. Si tan an sèk epi si l fè cho, pou n kontwole li:
-	fòk nou pa sèvi twòp avèk ensèktisid tankou malatyonn, paratyonn, fenitretyon, simityon ak tout òganofosfò yo.
-	sèvi ak Kèltan
-	sèvi ak plan ki rezistan.
5.5-	Maladi pwa
Maladi konn anvayi jaden pwa. N ap nonmen kèk nan maladi yo, n ap di ki jan nou ka rekonèt yo, epi ki jan pou nou konbat yo:
Plan pouri ak ti pye pwa pouri
Lè nou plante pwa nan tè ki two frèt, gen jèm maladi ki ka atake rasin ti pye pwa ki fènk ap leve yo. Konsa, gen anpil pwa ki pa leve, e sa ki leve yo rete blayi a tè.
Wouy
Nou remake anpil ti pwen ki gen koulè lawouy anba fèy yo, fèy yo kòmanse takte.
Kote ti pwen yo ye a tou jòn.
Antraknòz
Se tach nwa long ki sòti nan venn fèy yo, anba fèy yo, ak sou gous yo ki vin gen tou.
Grenn yo vin gen tach bren. (Gade desen nimewo 14)
Desen nimewo 14

Mildyou
Nan sezon sèk, lè gen fredi, anba fèy yo vin tou blanch, fò w ta di yo te poudre.
Rasin pouri
Plant yo fennen. Fèy yo tou jòn, epi yo mouri. Nou konn wè sa, lè gen anpil lapli, sitou lè se yon tè ki kenbe dlo.

Men kouman pou nou konbat maladi sa yo:
Nou ka konbat wouy, mildyou ak antraknòz ak pwodui sa yo: (Gade desen nimewo 15).
-	trimiltdks, fòt, benomil, pelta, ditann (ditann z-78 se zinèb, ditann M-22 se manèb). Nou ka melanje pwodui sa yo ak ensektisid si sa nesesè, sitou si nou wè maladi mozayik la parèt:
-	Lè pwa yo gen 2 fèy ki ouvè.
-	Lè pye pwa yo ap mete bouton flè.
Pou antraknòz ak mildyou, fòk nou ta mçte yon pwodui tankou benomil nan plan pwa a anvan nou plante l (2).
Pou plan yo ak pye pwa yo pa pouri, plante plan pwa ki tou préparé epi plante nan tè ki pa kenbe dlo (2).
Pou rasin pwa a pa pouri, lè gen anpil lapli, pa plante pwa ni nan tè lou, ni nan tè plat ki kenbe dlo.
Pi bon fason pou pa gen pwoblèm sa yo:
-	se pa plante pwa nan tè two lou ki ka kenbe dlo.
-	se plante plan ki tou préparé.
-	se plante plan ki pa pè maladi sa yo.
-	se pa plante pwa sou pwa nan menm tè a.
Mozayik
Gen divès kalite mozayik. N ap nonmen sa ki bay plis pwoblèm yo:
1.-	mozayik pichon yo bay.
1.1.-	gen mozayik moun pi konnen an, ki fè fèy pwa gen yon ti pati klè ak yon pati vèt. Lè sa a, fèy la vire lanvè. Se fèy ki malad ak pichon yo ki gaye jèm mozayik moun pi konnen ar Nou ka wè yon valè boul sou fèy yo ki fè yo nafreze„
1.2.-	gen mozayik jòn nan, ki fè tout fèy yo vin jòn avèk boul sou yo. Fèy yo ka defòme, yo vin gen yon bann mak nwa ki tire sou jòn sou yo. Lè sa pi grav, plant lan ka vin jòn nèt, fèy li vin chèch, epi plant lan mouri.
Si lè plant yo gen mozayik moun pi konnen an, plant yo pa two pèdi figi yo, lè plant yo gen mozayik jòn nan, yo kokobe nèt.
2.-	mozayik mouch blanch lan bay la: mozayik sa a rele mozayik dore. Se yon mozayik ki bay anpil pwoblèm, ki ka detwi yon jaden nèt. Li sanble avèk mozayik jòn nan. Men, mozayik dore a pi jòn toujou, li fè plant yo vini piti piti, gous yo defòme. Mouch blanch renmen lòt plant, tankou: tomat, soya, koton, bale don. Mozayik dore a se yon gran gwo danje pou jaden pwa.
Men kouman pou nou konbat maladi mozayik:
a.-Rache plant malad yo kou yo parèt, boule yo oubyen antere yo.
b.-Wete tout plant ki tolere jèm maladi mozayik alantou jaden an, tankou bale dou, gonbo. Pa plante pwa pre plant sa yo: pwa- tchous, pwa enkoni, pwa kongo, tabak, koton, tomat ki bay gwc pwa maladi.	'
Pou n konbat mozayik tout moun pi konnen an:
-	Plante plan ki tou préparé.
-	Plante kalite plan ki pa pè divès jèm maladi sa yo.
Jwenn kalite plan ki pa pè jèm mozayik dore a pa fasil.
-	Detwi ti bèt tankou pichon, anpwaska, mouch blanch, avèk ensektisid nou te wè deja yo.
Pou ti bèt ak maladi pa atake jaden noir
1.-	Fòk tè a byen vire, paske anpil ze, anpil ti vè, anpil cheni ak lòt ti bèt ki pi gwo ki ta ka monte sou tè a tou mouri.
2.-	Sekle tè a byen sekle. Wete fatra plant yo fè ak tout move zèb ki nan jaden an.
3.-	Plante bon plan ki tou préparé.
4.-	Triye plan an epi byen préparé l si n achte l nan mache.
5.-	Mete yon ensektisid tankou dyazinon an grenn, kabofiran an grenn, osinon firandan nan liy semi yo.
(1)	dezyèm sekle a se yon senp pase men pou rache gwo zèb yo.
(2)	Pou antraknòz pa atake plant yo, pou plant yo pa pouri, préparé plan yo avèk yon pwodui tankou:
-	benomil (1 a 2 gram pou chak kilo plan).
-	klowonèb (2 gram pou chak kilo plan).
Rekòt pwa ak jan pou nou konsève pwa pou plan 
6.1-	Rekòt
Rekòt pwa ka fèt plizyè jan, selon kiltivatè a vle rekòlte pwa tann, pwa vèt oubyen pwa sèch.
Pwa tann:
Yo rekòlte pwa tann lè jaden an genyen 50 a 60 jou. Lè sa a, gous pwa a pa rèd, li pa gen fil ladan l e li fè bon pikliz ak pi bon legim. Gen plan pwa esoesval pou fè owa tann.
Pwa vèt:
Yo rekòlte pwa vèt lè jaden an genyen 60 a 75 jou, lè kiltivatè a wè premye gous pwa yo kòmanse mi.
Pwa sèch :
Yo rekòlte pwa sèch, lè pi fò gous yo sèch. Pa kite gous yo twò sèch, pou grenn yo pa pèdi sou pye oswa lè n ap bwote pwa a.
Si nou te triye grenn pwa yo anvan nou plante yo, si n te simen grenn pwa ki menm koulè menm ko te nan jaden an, n ap ka rekòlte pwa a mòso pa mòso. Konsa, pa p gen ni twòp gous ki chèch anvan lòt ni twòp ti grenn ki kokobe.
Lè n ap rekòlte pwa yo, rache yo nèt, epi souke pye pwa yo, pou n jete tè ki kole nan rasin yo.
6.2-	Jan pou nou cheche pwa
Aprè rekòt, mete pwa a nan solèy pou l chèch.
Mete pwa a chèch sou glasi oubyen sou nat.
Pwa a bezwen 4 a 5 jou bon solèy pou l byen chèch.
-	Yon teknik abitan genyen pou l konnen si pwa a byen chèch, se lè l mete grenn pwa a anba dan l, li kase kèp de (2) bout.
-	Men, si nou ta gen yon aparèy yo rele imidimèt, teknik sa a pi asire. Si zegwi a make 12%, konnen pwa a bven chèch.
6.3-	Prekosyon pou n pran lè n ap bat pwa
Aprè pwa a fin byen chèch, kiltivatè a pral bat li. Men, fòk li fè atansyon pou l pa kraze grenn pwa yo nan bat.
Mete pwa yo nan sak oubyen nan dyakout pou n bat yo.
Pa bat pwa a atè, pou l pa kraze, pou l pa ranmase twòp fatra.
6.4-	Vannen pwa
Vannen pwa a nan laye pou retire pousyè, ti wòch, grenn kokobe ak grenn ki kraze apre nou fin bat li.
6.4-	Jan pou n konsève pwa
Jan pou nou sere pwa vèt:
Pwa vèt ka rete 8 a 10 jou, si nou mete li yon kote ki frèt anpil (10° santigrad) e ki gen van pase ladan l, oubyen nan frijidè.

Jan pou nou konsève pwa chèch pou n manje:
Pou nou anpeche mit gate pwa yo, nou gen dwa sèvi avèk youn nan pwodui nou pral nonmen yo:
1) Fostoksin : 1 grenn pou ven (20) mamit pwa
2) Aktelik : Flite grenn pwa yo avèk "aktelik." Mande moun k ap vann ni an, oubyen ajan agrikòl zòn nan, kouman pou nou fè sa.
3) Lendagren oubyen malagren: Mete yon ti kiyè pou ven (20) mamit pwa. Byen melanje yo.
4)	Lwil kuizin: mete twa (3) kiyè pou yon mamit pwa
5)	Poud nim, fèy nim sèch, sann dife ka ban nou bon rezilta, lè nou pa gen gwo kantite pwa pou konsève.
Nan tout pwodui sa yo, se fostoksin lan ki pi bon, paske li pa kite okenn kras pwodui sou grenn yo.
De mo sou fostoksin lan
Fostoksin vini sou fòm grenn. Lè nou mete l yon kote ki fre, li fè yon gaz (van). Se gaz sa a ki mache touye ni ze, ni ti vè, ni ti bèt ki konn pike grenn pwa yo. Fostoksin itil lè nou sèvi ak li nan yon veso ki fèmen, nan chanm ki fèmen, oubyen anba prela plastik nan chanm kay, kote lè pa ka pase.
Atansyon:
Pran sant gaz fostoksin pa bon pou lasante. Li ka touye n. Fostoksin se yon gaz: der l pran lè, li p ap gen fòs ankò.
Pou lòt pwodui yo, nou gen dwa itilize yo nan nenpòt veso.
Jan pou nou konsève pwa pou nou plante:
Lè se pwa pou plante, n ap bezwen:
1.-	yon pwodui pou touye ti bèt nan pwa a.
2.-	yon pwodui pou kaba maladi pwa.
3.-	yon pwodui pou fè wè fasil, pwa sa a se pou plan l ye: yon wouj forise.
Ki jan pou nou prepare plan pwa ?
Ale wè nan nimewo 4-5b.
Kote pou n konsève pwa:
Konsève pwa yon kote ki fre epi ki chèch.
Nou ka konsève pwa a nan dwoum, nan silo, oubyen nan sak pit, selon kote n ap sere yo.
Pa janm mete veso ki gen grenn pwa a atè dirèkteman. Toujou mete yo sou tabli, pa kole yo nan mi kay la.
Lè se akfostoksin nou sèvi:
Si kay la pa byen fèmen e si se nan sak an pit nou met pwa a, fòk nou sèvi ak yon prela an plastik.
Si se nan yon kay an tè pwa a ye, ou dwe fouye tè a alantou prela a, fè bò prela a antre nan kannal la, epi mete tè nou retire nan kannal la sou pwent prela a.
Si kay la simante, nou gen dwa sèvi ak ti sak ki gen sab. Mete yo sou pwent prela a.
Konbyen tan pwa a ka konsève?
Lè se ak fostoksin nou sèvi, pwa a ka konsève lontan lontan, depi nou pa dekouvri l pou fè gaz la ale.
Lè se ak lòt pwodui yo nou sèvi, pwa a ka rete plizyè mwa, si kote li ye a pa gen twòp imidite, e si lè sikile andedan.
Rannman
Lè pwa a plante pou kont li, nan kondisyon ti liv sa a rekòmande, yon mamit pwa ka bay 20 a 25 mamit. Sou yon kawo tè plenn, nou ta dwe jwenn ant 400 a 600 mamit pwa.
Nan kilti melanj pwa-mayi, sou lapli, yon mamit pwa ka bay 10 a 14 mamit, dapre kèk esperyans Ministè Agrikilti te fè kèk kote nan peyi a.
Men kèk manje nou ka fè ak pwa
Diri ak pwa wouj
Pou n kuit diri ak pwa wouj, men sa n beswen:
1)	Pwa wouj ki gen bèl grenn (pwa valèt). N ap bouyi l. Pa kite l kwit twòp, paske nou pral bezwen fri l nan Iwil.
2)	Bèl diri madan gougous jòn (oubyen nenpòt lòt diri).
3)	Kribich, oubyen tritri (selon gou pa nou).
4)	Nou bezwen andui ki byen soupoudre, ki santi bon.
5)	Lwil, bèl epis tankou: siv, pwav, lay nou pile byen fen. Mete magi, piman vèt, ten ak pèsi nou byen mare, epi kèk grenn jiròf. Si nou vle, nou gen dwa mete kèk lòt ti epis etranje ki kapab ba l bon gou tou.
Nou kapab sèvi avèk poul, boulèt, oubyen bon ti sos pwason sad wòz ki préparé espesyalman pou pla sa a.
Tchaka
Pou n fè yon tchaka, nou bezwen pwa blan oubyen pwa wouj. Pou kòmanse, pile enpe mayi byen pile nan pilon, vannen l, laye l pou retire gwo grenn ki ladan l, Pile gwo grenn yo ankò jiskaske tout mayi a vin byen pile.
1)	Mete pwa a nan dife. Lè pwa a byen bouyi, retire yon valè owa, peze l ak men w, jiskaske ou fin retire pay ki sou li a.
2)	Mete mayi a ak pwa ki san pay la nan bonm tchaka a. Mete yon bonm dlo chofe akote bonm tchaka a, pou ranplase dlo k ap pèdi, toutotan tchaka a ap bouyi.
3)	Lè n remake tchaka a kòmanse lage (sa vle di grenn mayi a mou anba dan n), mete yon pye kochon, oubyen vyann kochon ki byen soupoudre, ki santi bon, mete sèl, pwav, lay nou pile byen fen, mete yon pakèt ten, pèsi byen mare, ak yon piman vèt ankè pou tchaka a pa ) *ike.
4)	Lè tchaka a fin byen lage, selon gou pa n, nou kapab mete yon moso bè, ak kèk lòt ti epis nou renmen ladan.
Koulye a, nou pare pou n bay nenpòt moun manje, kèlkeswa etranje a.
Akamil ak kokoye
Akamil, se yon melanj diri oubyen mayi osnon pitimi ak gwo pwa, ki bon anpil oou timoun k ap grandi, k ap devlope, e pou tout moun.
Pou préparé akamil, ou mete 2 pòsyon diri oubyen mayi, osnon pitimi, ak l pòsyon pwa. W ap pran yo byen sèch pou yo pa fè pat. W ap moulen yo, osnon w ap pile yo nan pilon si ou pa gen moulen. W ap moulen yo ak tout pay, paske pay la gen vitamin B ladan l. Ou ka fè l dous, osnon ak sèl.
W ap fri luil, tomat, siv, epi w ap vide dlo ladan l. Kite l bouyi. Mete sèl ak akamil la. Kite l kuit l è d tan, mete ti kokoye e sèvi l tou cho.
Labouyi akamil
Pran yon tas akamil, yon demi tas sik, yon tas lèt, yon ti kiyè bè, esans vaniy, ani etwale, kanèl, 5 tas dlo, l fig mi.
Kuit akamil la pandan 45 minit nan dlo sikre santi bon, ajoute lèt, bè, fig mi kraze ak esans. Retire enpe dife anba l pandan 15 minit ankò. Sèvi l tou cho.
Pwa manje k bay abwèjman
-	Manyòk nan pwa,
-	Mazoubèl nan pwa,
-	Patat nan pwa,
-	Donmbrèy nan pwa,
-	Mayi ak pwa,
-	Bannann kase nan pwa.
Tout kalite manje sa yo ban nou jèvrin pou nou ka travay.
Men kèk mezi pou nou konnen
Yon (1) kawo tè = 1,29 ekta
yon ka (1/4) kawo tè = 0,3225 ekta
yon santyèm kawo tè = 0,0129 ekta
yon (1) pous = 2,54 santimèt
yon (1) pye = 12 pous = 30 santimèt
yon (1) mèt = 3,3 pye = 39,37 pous
yon (1) ton = 2,204 # liv
yon (1) mamit mayi moulen = 5,5 liv
yon (1) mamit pwa = 6 liv
yon (1) mamit mayi= 6 liv # = 2,72 kilo
yon (1) barik = 40 mamit
yon (1) barik = 240 # (liv)
yon (1) ton= 9,18 barik
yon (1) kilo = 2,20 liv
1 galon luil = 7,52 liv = 3,41 kilo
1 galon dlo = 8,33 liv = 3,78
1 galon gazolin = 6 liv = 2,72 kilo
1 galon siwo kann= 12 liv = 5,45 kilo
yon (1) liv = 16 ons
yon (1) ons = 28 mililit 412
yon (1) mililit = 20 gout
yon (1) gwo boutèy pepsi	= 16 ons
yon (1) boutèy kola odinè	= 12 ons
yon (1) ti boutèy kola	= 8 ons = 240 mililit
yon (1) boutèy wòm	= 24 ons = 756 mililit = 750 cc
yon (1) ti kiyè kafe	= 5 mililit 
yon (1) ti kiyè pou bwè soup= 15 mililit
yon (1) santimèt kib (cc)	= 1 mililit = 20 gout
yon (1) boutèy wòm = 2 boutèy kola
yon (1) ons = 28,34 gram
yon (1) lit = 35,2 ons likid.
Pwovèb sou pwa
"Ase Me pwa, bol la plen. "
"M pa manje pwa, mpap tata pwa. " "Pwa m, se lè l nan dyakout mwen, li pa m. "

