PWA Men pwa k fè pwa
Ann mare esperyans plantè y oak konesans agwonòm yo
Nou di Agronòm Carrié Paultre mèsi pou voye li te voye je sou travay refè ti liv sa-a
Lè mwen fè ti liv sa-a, mwen sonje papa-m, agronòm Henri Parisot, dapre se li menm ki te fè mwen vin renmen tè peyi nou; ansanm ak mezi moMn k’ap travay tè.
Men sa nou jwenn nan liv la
1. M’fè sa m’leve jwenn papa’m ap fè	
2. Kouman fè tè a ap pèdi	
3.	Tè k’ap pèdi, se kòb k’ap pèdi	
4.	Se bwa ki kenbe tè	
5.	Se bwa k’fè lapli ak larouze	
6.	Kouman pou okipe tè ou .•	
61. Tout tè pou gen bwa .•	
611. Mete bwa nan tèt mòn ak nan tèt falèz
612. Sèke tè ou ak ran bwa	
613. Papa m pa t’ konn plante bwa	
614. Bwa bay bon kòb	
615. Atansyon dife	
62.	Travay tè ou ak ladrès
621.	Koupe ladesant ak ran zèb ak ran ròch
622.	Travay jaden ou an bit	
623.	Refè tè ou	
624.	Pa boule tè ou	
625. Pa kite ravin manje tè ou	
626. Pa kite chimen gate tè ou	
63.	Okipe sous dlo yo	
64.	Kenbe lakou kay ou bèl	
7.	“Dan griyen pa bwè soup”	
8.	“Bèf dèyè bwè pi bon dlo”	
9.	“Avantaj kòk, se zepon li”	
Liv ki bay pawòl okipasyon tè pi fon	
Nan plas prefas, kite nou fè ou konnen sa Roger Gaillard te di pou premye edisyon an (edisyon Bòn Nouvèl 1971).
Se nan jounal “Le Nouveau Monde” nan dat 24 Desanm 1971 li te ekri nan paj 3.
“Jean Parisot se moun ki konnen lavi moun andeyò, paske li deja gen yon bon kantite lane depi li kire pawas Bainet.
Akote konesans pratik li yo, genyen yon pakèt konesans li jwenn nan gwo liv, osinon nan relyasyon li gen ak agronòm kap viv nan peyi a. Premye nan agronòm sa yo, se Henri Parisot, papa li. Se nèg sa a ki fè misye kwè tè nou yo kapab bay bon randman. Se limenm tou ki ankouraje misye chache teknik agrikòl ki adapte ak lavi moun yo andeyò a. Konsa li vin renmen abitan yo epi li vin chache konprann mès moun nan mòn yo. Ti liv sa a ekri pou lelit moun k’ap viv andeyò a, moun sa yo ki konn li kreyol epi ki vin gen espwa, yo kapab sove tèt yo, yo menm. Sa mwen renmen nan senkant paj liv sa a, se jan nèg la pale san fè grandizè. Tout bagay ki etidye nan liv sa a, se bagay serye, men Jean Parisot pa janm pran pòz se limenm ki pi konnen.
Men, sa pa vle di pou sa li pa kenbe seryozite li, lè lap pale. Se sa k’ fè mwen renmen wè jan misye rete nan mitan chemen an. Li pa pran pòz ap fè lekòl, ni tou li pa pran pòz ap bay lodyans. Sa bon, fòk yon moun toujou kenbe seryozite li, lè l’ap pale sou bagay ki gen enpòtans.
Liv sa a, ou ouè sé you pè, ou ouè sé you moun andeyò, ou ouè sé you Ayisyen ki fé l’ ”.
1. M’fè sa m leve jwenn papa m'ap fè
Men sa yon jennjan rakonte mwen :
“Papa m viv nan mòn san li pa janm ale lavil. Li pa janm li okenn liv pou li aprann kouman pou l’okipe tè li. Kouman li ta fè pou li liv sa yo ? Ala li pa konn li. Mwen pa janm tande l’ap pale pawòl “Okipe tè ou”. Mwen pa kwè li konnen sa pawòl sa a ka fè. Li menm, se travay li, li konn di l’ap travay tè li. Men si ou ta vle li yon pawòl nan liv devan li, l’ap koupe ou pou l’ di ou : “Padon wi, men tou, sa w’ap di la a, mwen gen pase senkant an depi m’ap fè 1”.
Sa m’kapab di ou, depi venn senk lane m’koumanse mache dèyè li nan jaden, mwen toujou wè li fè mezi sa liv mwen li yo di pou fè lè w’ap okipe tè.
Papa m te mèt pa konn li nan liv, men li konn gade ki jan latè fèt, ak ladesant ak mòn ak chimen dlo ak koulin. Papa m konn denyè rakwen nan tè li, li renmen travay tè li.
Tout tè papa m genyen, se tè nan mòn. Twa ka ladan yo pa t’ vo anyen lè l’ achte yo. tout ladesant yo te koupe ak de michan ravin byen fon. Menm si yon moun ta kanpe, li ta kapab kache ladan yo. Koulyeya menm, nanpwen ravin ankò. Vye ladesant yo bèl ak zèb, yo bay denyè kalite rekòt. Pou jan yo fè bèl jaden jodi a, pesonn pa ka kwè ravin te fin fouye yo.
Lè nou te koupe pyebwa pou fè kay nou, papa m te sere denyè ti branch bwa yo pou mete nan fon ravin yo. Lè dlo kouri nan ravin yo, ti branch bwa yo rete labou yo ak krèm tè dlo a t’ap bwote. Nou bwote anpil pakèt fèy bwa tou pou nou konble anwo ti branch bwa yo nan fon ravin yo. Se konsa nou bouche de gwo ravin ki te depase 15 pye foncé.
Ti ravin piti yo, ki te yon kat senk pye konsa, yo te konble pi fasil ak pi vit toujou. Lè nou t’ap pare yon tè, nou te vide denyè raje nou te sekle nan ti ravin sa yo. Tout krabinay raje yo ansanm ak tout krèm tè dlo te potè, yo tout te tounen fimye pou tè a Konsa, tan nou t’ap pare tè a, nou t’ap bouche tout ravin ak tout twou. Sa te refè tè a tou.
Alèkile, agwonòm yo di konsa, se nan platon pou nou plante plant sezon, nan tè ki pa gen mòn. Nan ladesant yo, pou nou kite zèb ak bwa fè rak. Sou tèt mòn yo menm se plantasyon kafe pou nou fè.
Se jodi papa m konn sa !...
Men kòm tè li pa gen platon, li oblije travay ladesant yo tou. Ak tou sa, tè li pa gen ladesant ankò. Denyè kote ki te gen ladesant, papa m koupe yo ak de bèl ran zèb ki enpoze dlo pati ak tè a. Tout krèm tè ki t’ap desann lan, vin kore nan pye zèb yo. Koulyeya, angiz ladesant, nan mitan 2 ranje zèb, tè a fè platon kou wè mach eskalye. Chak ladesant vin tounen yon valè ti platon. Li gen anpil krèm tè, anpil fimye epi li bay rekòt rèd.
Papa m sezi lè li wè tout moun pa travay tè tankou li, Tè ou se pou ou ak pitit ou Pouki sa w’ap kite l’ tonbe nan ravin, nan larivye ak nan lanmè ?
Denyè abitan di menm jan ak mwen : “Mwen menm, sa m’ fè, se sa mwen leve jwenn papa m ap fè”.
Men, gen anpil papa ki travay tè yo mal. Lè ou vle di yo sa, yo fache, yo joure ou. “Gade ti inyoran an. timoun avantyè k’ap vin montre m travay tè mwen. Mwen menm, mwen te konn travay tè anvan timoun sa a te fèt Mwen sekle, mwen grate, apre sa mwen rekolte nan jaden m yo”.
Men apa ou wè chak ane krèm tè a pèdi pi plis. Ravin ap fouye pj fon. De bò ravin yo ap mode pi lwen. Glasi ak pav ap parèt pi plis. Jou an jou, rekòt yo ap vin pi piti.
2. Kouman fè tè a ap pèdi.
Lè lapli tonbe nan rak bwa osinon nan yon jaden ki byen grandi, osinon kote ki gen zèb, osinon anwo kouch fèy bwa k’ap pouri, lapli a pèdi fòs. Fèy yo ak zèb yo bwè yon valè nan dlo lapli a. Van ak solèy cheche yon lòt valè dlo. Tè a menm bwè rès la. Dlo sa a al sere anba tè a, e plan yo va jwenn li, lè yo bezwen. Dlo pa prese kouri sou tè a.
Lè lapli tonbe sou chemen, osinon anwo yon tè yo fèk sekle, osinon fèk plante, se pa menm afè. Fòs lapli a pa jwenn anyen ki pou rete li. Li deranje krèm tè a. Dlo fè labou ak tè a. Apre sa li kouri sou mezi tè a. Li fè tankou yon mòtye, li bouche mezi ti twou rasin bwa yo, ansanm ak ti bèt yo te fè nan tè a. Konsa dlo a pa jwenn kote pou li antre nan tè a. Tout tan lapli a ap tonbe, li kouri pi fò, li fouye tè a nèt. Li potè krem tè a ale.
Anpil kote, rasin pyebwa yo sòti nan tè a, paske tè ki te kouvri yo a ale. Yon premye lapli trase ti rigòl nan tè a. Apre sa, chak lapli vini fouye rigòl yo pi fon. Piti piti li louvè rigòl yo pi plis. Konsa, li kapab fè rigòl yo tounen gwo ravin.
Ti sous dlo, chemen fouye, tras pye bèt ak pye moun fè nan jaden, ti rigòl, yo tout kapab tounen gwo ravin. Chak lapli potè tè ki nan fon ravin yo ale. Ki fè ravin yo vin pi laj. Tanzantan, dlo lapli fouye bò ravin yo. bò yo deboule epi ravin yo vin pi laj toujou. Tank l’ap laji, se manje l’ap manje tè ki sou bò yo.
Lè yon ravin koumanse, se yon vye ti dlo osinon you vye p’ti ravin li ye, moun kapab vole janbe ti ravin sa a. Men li kapab vin laj jistan yon chwal osinon yon kay kapab peri nèt ladan li.
Lè anpil dlo ap desann nan yon ravin, si dlo a pa vini ak anpil tè, dlo a ka fouye ravin nan pi fon. Men si dlo a chaje ak anpil tè, li kapab kite yon vale nan tè Fap potè a nan fon ravin lan, jistan li konble ravin lan nèt. Paske chak touf zèb, chak ti pyebwa nan ravin lan, kapab kenbe enpe tè dlo a ap potè.
Menm jan ak ravin yo, larivyè yo tou manje anpil tè. Tout tan y’ap mode 2 bò dlo a, tè bò yo ap deboule. Tout tè sa yo pèdi. Sèl pwoteksyon ki fè dlo larivyè pa manje tè arebò yo pi plis, se pyebwa ak raje ki kenbe yo. Men lè yo koupe pyebwa yo, lè yo boule raje yo, se lage yo lage tè a nan men dlo a.
Gadinaj bèt gaspiye tè tou, si li pa fèt ak fòs pwoteksyon. Bèf, chwal, men pi plis kochon ak kabrit foule tè anpil. Yo manje denyè ti zèb ak denyè ti pyebwa rive jous nan rasin epi yo kite tè a toutouni. Yo fouye tè a. Lè lapli, tè sa yo pral pèdi.
Boule tè tou gaspiye tè. Krèm tè a cheche, lè ou boule tè a. Li konn tounen pousyè, epi lè van vante, van bwote tè a al jete lòt kote. Tou sa se tè k’ap pèdi.
Se tout gaspiyaj tè sa yo, agwonòm yo rele “erozyon”.
3. Tè k’ap pèdi, se kòb k’ap pèdi.
Nan yon sèl tè, ou pa wè kouman erozyon detwi tè nou. Li pran plizyè lane pou detwi tè a. Chak lane, ou konmanse wè rekòt yo ap bese. Yon tè ki te konn donnen dis kòd mayi, konmanse pa kapab fè pase sis. Apre sa, li desann sou kat. Travay vin pi di chak lane. Krèm tè a fin pati. Se tè ki te sere anba krèm lan wouap travay. Li bezwen pi plis fimye ak pi plis lapli pou l’ kapab donnen.
Piga ou kwè se plis travay ki fè tè ou okipe byen. Sa pi eze pou kiltive tè ou ak mwayen ki pou okipe l’ byen, pase pou travay tankou moun sòt, tankou moun parese k’ap gaspiye tè li. Lè tè yo byen okipe, chak moso jaden donnen pi plis, rekòt yo pi bon, ou fè plis kòb, paske tè a pa pèdi.
Men lè yon peyi pa travay pou rete erozyon, osinon pou fè l’ dedi, peyi sa a ap rive yon dat, li p’ap donnen okenn rekòt ankò. Moun k’ap rete ladann, si yo pa pati, y’ap mouri grangou.
Se konsa ou wè, gen anpil kote sou latè yo rele “dezè”. Yo pa kapab donnen anyen. Lontan, kote sa yo te rich ak bon rekòt.
Kouman fè nan peyi nou, gen anpil tè ki rive nan pwen sa a ? Nan zòn anvan ou pran Sous Matla, lè blan te nan peyi a, apre sa, sou prezidan Petion, se kote ki te rich anpil. Se kote ki te bay pi bon rekòt nan depatman lwès la. Jodi a, menm pit ak vye raje pa vle vin ladan yo ankò.
Konsa, nan peyi nou, gen anpil tè ki nan rout pèdi nèt tou. Nan seksyon Mous Sanbe, Grangwav, Mòn Dubosk, sou rout Lamèsi, tè sa yo pa kapab donnen zèb ankò. Yo tout tounen ti rigòl ak wòch di. Anpil kote nan seksyon Bralakwa, 6e seksyon Bainet, tankou bò Likarak, gen de kote kabrit pa ta kapab viv la. Gen anpil anpil kote konsa nan tout kòmin peyi Ayiti a.
Nan tout peyi, erozyon se you keksyon pou chache regle touswit. Pou nou menm Ayisyen, kalite gaspiyaj erozyon deja fin fè nan peyi nou, epi m’ wè abitan parèy mwen yo pako fè anyen pou konbat ak li. Se keksyon ki pi konsekan pase tout lòt keksyon nan peyi a. Se keksyon pou nou chache regle anvan tout lòt yo. Paske se keksyon manje nou, se keksyon lavi nou, ak lavi pitit nou ak lavi pitit pitit nou.
4. Se bwa ki kenbe tè.
Bondye menm montre nou kouman pou nou okipe yon tè pou dlo pa pran li.
Pi bon pwoteksyon pou tè, se pyebwa. Men se pa pyebwa ki pouse degrennen yonn yonn. Se anpil pyebwa ki pouse kole, ki fòme sa yo rele “forè”, osinon gwo rak bwa.
Lè lapli pa twò fò e lè gen plizyè pyebwa kole yonn ak lòt, eske ou pa konn pare lapli anba pyebwa yo san ou pa mouye ?
Konsa, lè lapli tonbe anwo yon rak bwa, fòs lapli a bat tèt bwa yo, men anba bwa yo menm, dlo a pa bat sou tè a, men li desann tou dousman nan fèy yo, nan branch yo, nan kò bwa yo, epi li degoute anwo tè a.
Anba bwa a menm, tè a pa foule. Men li kouvri nèt ak fèy, ak ti branch bwa k’ap pouri. Yo fè tankou yon paswa. Yo pase dlo a tou dousman anvan li rive anwo krèm tè a.
Fèy k’ap pouri yo gen medikaman ladan yo. Se yo menm ki travay tè a pou fè tè a pi ouvè pou li pran dlo. Konsa yo fè krèm tè a tounen pi bon toujou.
Fèy k’ap pouri yo, se kay anpil ti bèt piti nou pa kapab wè ak je nou. Y’ap travay tè a tou. Yo fè l’ vin pi bon tè. Yo fè dlo antre pi byen nan tè a.
Nan rak bwa, dlo lapli pa kouri anwo tè a. Li pa fouye tè a. Li pa bwote tè a ale. Li pa manje okenn tè.
Men fèy yo ak rasin yo bwè dlo a. Rès dlo a antre tou dousman nan tè a. L’al fè tè a rete fre. L’al gonfle nan basen anba tè a, pou li ka pete nan sous dlo yo, pou Tal fè ti dlo k’ap kouri nan ravin.
5. Se bwa ki fè lapli ak lawouze.
Rak bwa bay pi gwo byen toujou. Se yo ki fè lapli ak lawouze. Lè fèy bwa yo fin bwè dlo lapli, yo pa kapab kenbe tout dlo yo bwè a. Pi fò dlo a soti nan fèy yo. Li tounen vapè ki rete alantou fèy bwa yo. Li tounen imidite ak frechè nan tè a.
Solèy rale dlo lanmè. Li fè l’ tounen vapè, kou wè vapè k’ap soti nan dlo k’ap bouyi sou dife. Vapè dlo lanmè a fbme nwaj yo.
Lè van pouse nwaj yo anwo tè, nwaj yo ale kote ki gen bwa. Pyebwa yo fre, yo kenbe frechè ak vapè. Lè sa a, nwaj yo jete dlo yo potè a, epi yo fè tout vapè ki alantou pyebwa yo tounen dlo epi dlo a tonbe sou tè a. Se kou wè ou kouvri yon manje cho ak yon asyèt ki fre. Ou wè ti grenn dlo ki fbme anwo asyèt la. Depi vapè a jwenn frechè, se pou li tounen dlo. Konsa tou, lè vapè ki nan nwaj yo jwenn frechè, yo tounen lapli. Se konsa frechè a fè vapè ki nan bwa yo tounen lapli tou. Pi fò lapli a, se pa nwaj yo ki bay li non, se vapè rak bwa ki bay li.
Konsa, si yon peyi san bwa nèt, li p’ap jwenn lapli. Gen de peyi ki te konn gen bon rekòt lontan, men yo fin balize yo nèt. Yo rive nan pwen sa a, yo pa jwenn lapli ankò. Yo pa kapab fè okenn rekòt ankò. Yo rele peyi sa yo “dezè”.
Gen de kote nan peyi nou ki nan wout pou yo tounen dezè. Ou wè anpil nwaj ap pase anlè a, men lapli pa tonbe souvan. Se paske pa gen anpil pyebwa, pa gen vapè ak frechè anpil nan lè a. Nwaj yo pa jwenn dekwa pou yo fè lapli tonbe.
Gade plizyè kote sou bò lanmè. Yo fin balize nèt. Ou wè nwaj yo pase. Ou wè lapli ap tonbe nan lanmè. Ou wè lapli ap tonbe pi wo nan mòn men bò kot la menm rete sèk.
Se paske li pa gen pyebwa ankò ki pou kenbe frechè ak vapè. Lè nwaj yo pase yo pa jwenn dekwa pou yo fè lapli tonbe.
Men sa ki pi rèd, jou an jou, ou wè peyi sèk sa yo ap laji, ap monte pi wo sou tè a. Sèk la ap mache monte andedan tè a, menm an ou wè koupe bwa ak boule bwa ap mache monte andedan tè a. Ala se koupe bwa ki mennen sèk la. Menm jan ak lapli, lawouze nesesè pou plan yo. Se lè fèy plan yo ap pèdi chalè, vapè ak chalè ki nan lè a vin tounen dlo sou fèy yo, kou wè lè yon asyèt fre kouvri yon manje cho. Dlo a se lavi pou plan yo. Men si pa gen pyebwa ak zèb pou kenbe vapè nan lè a, fèy plan yo p’ap jwenn ak li, pou yo fè l’ tounen lawouze. Se sa ki fè lontan, lè te gen pi plis pyebwa, planpat konn mouri fasil lè solèy te tonbe sou yo. Pyebwa yo te kenbe anpil vapè, konsa fèy yo te jwenn anpil lawouze. Yo te jwenn kont frechè ak kont dlo yo te bezwen.
6. Kouman pou okipe tè ou
Tout pawòl ou soti li la a, se pou ou kenbe yo nan tèt ou tout tan, lè w’ap travay tè ou. Kalkile ak lespri ou, pou wè si jan ou konn travay tè a bon, si l’ kenbe frechè nan tè a. Si ou jwenn jan ou konn fè a pa bon, pa pou di : “Se konsa papa m te konn fè, se konsa papa m te montre m, se konsa tout lòt moun fè”. Men, se poù ou chache konprann, kouman tout tè ou posede yo, pa fèt menm jan. Konsa ou pa dwe travay yo tout menm jan. Ou pa pou kiltive menm kalite plan, nan tè platon, ak nan tè mòn ak nan tè ladesant. Menm si ou ta plante ak menm plan, ou pa kapab sekle menm fason ladan yo. Se pa pou ou plante menm fason ladan yo. Tèt mòn, ak falèz ak ravin, se pa kote moun dwe janm sekle.
Men sa pou ou mete nan tèt ou : “Si ou swiv regleman Bondye mete nan tè a, w’a jwenn pi bon rezilta”. Se pou ou toujou sonje, tè, se pa tankou kann ak zoranj, depi ou fin manje yo, ou voye po a jete. Ou pa pou janm travay tè ou, ak lide pou ou jwenn rekòt touswit. Se pou kalkile demen, se pou kalkile lane pwochen, se pou kalkile lòt ane k’ap vin apre. Se pou ou kalkile sou 10 an, sou 20 an.
Si tè ou pa byen okipe, li kapab ba ou yon bon rekòt. Apre sa tè a ap dekline jou an jou, lap gaspiye, men ou pa wè sa touswit : “Jou fèy bwa tonbe nan dlo, se pa jou a li pouri”. Depi ou pa okipe tè ou : Se “bat chen, tann mèt li”. Se pa lè tè ou fin pèdi, se pa lè li pa kapab donnen rekòt, pou w’ap plenyen di konsa : “Si m’ te konnen l”
“Se lè koulèv mouri, ou wè longè li”.
61. Tout tè pou gen bwa.
Nou pa kapab kite rak bwa bouche denyè tè : Pou n’ fè manje, nou oblije travay tè nou. Pi fò tè an Ayiti fin balize deja. Yo pa gen rak bwa ankò, yo tout nan travay pou fè manje.
Sa fè tè.yo an danje anpil pou yo pati ale, yo an danje anpil pou yo pèdi nèt.
Nou dwe travay tè nou, men fòk nou travay yo nan you fason ki kenbe yo, ki fè nou jwenn pi bon rekòt ladan yo, men san tè yo pa gaspiye. san tè yo pa pati ale, san tè yo pa pèdi.
-	Se pou nou gade jan Papa Bondye okipe tè, pou nou fè menm jan ak li, lè n’ap okipe tè nou. Nou wè se ak pyebwa ak zèb Papa Bondye kenbe tè. Nou menm tou, se pou nou chèche kenbe tè nou ak pyebwa ak zèb.
611.	Mete bwa nan tèt mòn ak nan tèt falèz
Konsa, gen de kote nan tè ou, ou pa janm dwe travay : Se nan tèt mòn, nan tèt dlo, nan tèt falèz, nan bò ravin ak nan bò dlo.
Si chans fè ou jwenn plas sa yo deja bouche ak rak bwa sou tè ou, tanpri, pa koupe yo, pa janm boule rak bwa nan kote sa yo !
Men si ou pa gen chans sa a, se ou menm ki pou fè travay la. Se ou menm ki pou plante pyebwa nan tèt mòn yo, nan tèt falèz yo, ak bò ravin yo ak bò dlo.
Yon lòt kote pou ou plante pyebwa : nan tè ki depafmi, kote ou pa kapab fè rekòt ankò paske krèm tè a preske fin ale, se wòch ak pav ki rete. Anpil kote sa yo, plan sekle p’ap vini, men pyebwa kapab vini anba redi. Pyebwa yo ap refè tè a jou an jou, epi ya pwoteje lòt tè ki akote bout tè k’ap pèdi a.
Ou konnen ki lizaj rak bwa nan tèt mòn yo fè. Yo kenbe frechè ak vapè dlo, pou fè lapli ak lawouze. Anwo tè a, yo kase fòs lapli a, yo fè dlo desann nan fèy yo, nan branch yo, yo bwè yon bon valè nan dlo lapli a, yo fè dlo antre nan fon tè a.
Konsa fòs lapli a p’ap fouye ravin lan. Li p’ap potè krèm tè a ak planyo al nan ravin. Li p’ap kouri desann yon sèl moman. L’ap antre anba tè, pou li kenbe frechè nan tè a. Tout planki nan ladesant bò anba rak la, ya jwenn frechè sa a.
Gen yon lòt jan ankò rak bwa bon pou tè. Tout ti zwazo fè nich ladan yo. Travay ti zwazo se manje tout vye ti bèt piti, tankou mawoka, cheni ak anpil lòt bèt k’ap pèdi rekòt, k’ap bay plandenyè kalite maladi.
Gen moun ki di zwazo yo manje rekòt tou. Se vre. Men moun k’ap pèmèt ou jwi, èske fòk ou pa ba l’ manje tou ? Men valè rekòt ti zwazo yo manje pa anyen devan sa lòt vye ti bèt nuizans yo kapab gaspiye. Sonje tou, tank ti zwazo jwenn rak bwa pou yo rete, se tank yo jwenn ti bèt pou yo manje tou nan bwa a. Konsa yo p’ap vin manje anpil nan rekòt jaden yo. Se an mankan rak bwa ki pou ba yo manje, ti zwazo yo vin piye rekòt.
Tan mòn lan wo, e rak bwa a majè, se tan l’ap fè byen pou tè yo.
Men si tèt mòn lan gen jaden angiz rak bwa, denyè lapli ap kouri desann, ap fouye ravin nan tè yo, ap potè tè al jete, epi fè yo vin sèk. Sou 3-4 ane ladesant la vin gate. Li p’ap kapab donnen bon rekòt ankò. Si gen bon platon sou tèt mòn lan, ou kapab travay li. Men pinga jaden an chavire nan ladesant. Se pou ou toujou vironnen platon tout tèt mòn yo, ansanm ak tèt ladesant yo, ak bon rak bwa.
Bò falèz yo, nan falèz yo menm bò ravin yo, se menm travay rak bwa fè ak lè li nan tèt mòn yo. Pi plis toujou, rasin pyebwa yo kenbe tè a pou l’ pa pati. Epi tou, se pa anwo tèt falèz yo, ak anwo tèt ravin yo ak larivyè yo ase ki pou gen pyebwa. Se mezi ladesant so yo ki pou gen pyebwa kenbe yo.
Si ou travay falèz yo, ak bò ravin yo, ak bò dlo yo, jou an jou, tè a ap kase, falèz ak ravin ak larivyè ap manje tè yo.
Yon tè falèz, yon tè ladesant, yon tè ravin ak yon tè bò dlo, ki gen jaden sakle, vin lache. L’ap deboule jou an jou san zatann. Ni tè so a, ni tè nan tèt so a, tout ap pèdi.
612.	Sèke tè ou ak ran bwa.
Lè mwen te fèk pè, mwen mande papa m ki mwayen ki ta pi eze pou nou okipe tè nou. Men ki sa li di mwen “Pi fò konsèy ou jwenn nan liv agronòm yo, yo twò rèd, e yo ta deja koute twòp lajan pou abitan peyi d’Ayiti. Deja tout jan, abitan p'ap vle swiv yo. Men nou ta fè yon gran pa pou kenbe tè nan peyi a, si nou ta kapab fè tout abitan konprann pou yo viwonnen tè yo ak ran bwa”.
Jou an jou, mwen wè vreman kouman sa ta yon gran pa pou sove tè nou. Menm lizaj bwa genyen nan tè, se menm lizaj yo genyen si ou fè yo fè ran pou viwonnen tè ou. Rasin bwa yo kenbe tè a pou l’ pa pati. Si gen tè nan ladesant yo, dlo ap bwote yo vin kore nan rasin bwa yo. Konsa yo p’ap pèdi. Men pou tè ki anba bwa yo pa pèdi, fòk ou pa travay nan rasin pyebwa yo. Fòk ou kite raje osinon zèb pouse nan rasin pyebwa yo, lè pyebwa yo fin byen pran nan tè.
Ou mèt te gen ran pit sèke tè ou deja, li pa ase. Fòk ou gen ran bwa, e fòk ou gen zèb, osinon raje nan mitan pyebwa yo.
Si se nan peyi van ou travay, mete pyebwa ki fè branch tou ba, pou bare tè ou. Si se tè ladesant, mete 2-3 ran pyebwa toupatou nan mitan tè a, pou koupe fòs van an. Konsa van p’ap kapab balize tè ou nèt ankò.
Yon sèl ran bwa ki viwonnen tè a p’ap kapab fin fè menm travay yon rak bwa. Ak tou sa, li okipe tè a, li kenbe vapè sou li, pou fè seren lapli ak lawouze. Li kenbe frechè nan viwonn tè a, sou distans 20 fwa wotè pye bwa ki sèke tè a. Li fè rekòt yo donnen pi plis.
Si ta vin gen yon bon valè tè sèke ak pyebwa konsa nan yon peyi, ou wè ki travay tout ran pyebwa sa yo ta fè pou rale lapli ak lawouze, pou fè dlo antre nan tè. Konsa tou, yo ta kenbe tè nan peyi a, pou yonn pa deboule anwo lòt, pou yonn pa dessan sou lòt.
613.	Papa m pa te konn plante bwa.
Gen anpil abitan ki di sa. Si se vre, papa ou pa te konn plante pyebwa, si se mayi, patat ak manyòk ase li te konn plante, se pa pou sa pou ou pa plante pyebwa ou menm. Ala si papa ou pa te konn li, se pa pou sa pou ou menm ou rete sòt.
Si papa ou te kwè se mò ki te ba li lafyèv frison ak kolorin, ou menm ou konnen se marengwen ki bay lafyèv frison, se lafyèv frison ki fè moun depale. Ou konnen se bwè vye dlo ak manje twòp veritab ki bay kolorin.
Si papa ou pa te konn mache lòt jan pase ak gwo varèz li san pantalon, se pa sa ki pou fè ou mache konsa sou moun, nan tan eklerasyon sila a.
Bon, konsa tou, si papa ou pa t’ konn plante pyebwa, si l’ pa t’ montre ou plante pyebwa, se aprann pou ou aprann plante bwa.
Ou jwenn ti planbwa fasil bò dlo, nan rak bwa, nan tè k’ap poze, nan ran pyebwa ou mete sou lizyè tè ou. Gen anpil pyebwa ki jete grenn, konsa ou ka jwenn anpil ti plan, tankou kajou, bwa-chenn, dalmari, frèn, koma, bwa-pen, sèd, tavèno, lamandye, zoranj, limon, sitwon, palmis, zanmann, kenèp, mango, zabriko, ak tan dot ankò.
Se rache ase pou ou rache yo, apre sa pou ale plante yo kote ou bezwen.
Konsa tou, anvan ou sekle yon tè, se pou ou mete ti planbwa ou bezwen yo apa, poutèt pou moun tafya yo pa gen tan koupe yo, lè yo vin ba ou jounen, anvan ou mete yo nan sekle ak nan grate.
Men anvan ou rache yo al plante, se pou ou pare plas kote ou pral mete yo a. Poutèt pou rasin yo pa pran solèy, pou yo pa cheche anvan ou plante yo. Premye sa pou fè, se netwaye pou netwaye plas ou pral plante ti pyebwa a. Wete denyè vye raje k’ap souse tè a, pou ti planan jwenn tè pou li pouse, pou li pa toufe anba zèb. Se lè yon ti pyebwa byen pran, ap grandi, se lè sa a w’a kite zèb ak raje nan pye li.
Apre sa, fouye yon twou ki pa twò jis, mezi pou valè rasin planan kapab antre lib nan twou a. Fòk rasin yo kapab ouvè san youn pa peze lòt, ni san yo pa foule nan fon twou a.
Apre sa, konble twou a ak bon tè mouye brase ansanm ak fimye. Pa mete tè ki gen gwo wòch ansanm ak tè sèk anlè twou a.
Okenn rasin pa pou parèt deyò. Men se pou kote rasin yo tache nan kòlèt bwa a rive raz ak tè a. Apre sa, foule tè a, men pa twòp. Fòk ti planan kanpe dwat.
Si se pa nan menn kalite tè w’ap plante planan, se pou ou pran pi plis prekosyon toujou. Kou wè si se yon plannan wòtè ou plante nan leba, osinon si se yon plannan leba w’ap plante nan wòtè.
Konsa se pou ou rache planan ak tout tè ki vlope rasin yo.
Touswit apre ou fin rache planan, vlope rasin yo ak tout tè a, nan yon moso tach, osinon nan fèy bannann. Si se pou fè wout ak planan, mete l’ ak tout tè a nan yon ti panye, osmon nan yon ti mamit ak twou pése nan fon li Li ta pi bon si ou pa ta plante li touswit. Men ou ta kite li fè 2-3 jou ap rouze chak jou. Apre sa si ou krenn pou l’ pa byen pran toujou, pa plante li touswit. Men, mete li ak mamit la osinon panye a, nan yon digdal. Lè w’a wè li fin byen pran, w’a wete bounda digdal la pou mete li nan tè.
Mete pay, ti fèy sèch, ti branch zèb rache pou yo kenbe dlo ak frechè nan pye planan e pou yo ka tounen fimye lè yo pouri.
Se selon kote w’ap mete plan yo, pou konnen ki distans pou mete nan mitan pye yo. Si se sou lizyè tè ou, si se plan gwo pyebwa tankou sèd, kajou, mete yo yon distans 6 osinon 7 pye konsa. Si se ti pyebwa tankou sitwon, zoranj, mete yo distans 2 osinon 3 pye konsa.
Konsa tou, mete yo menm distans si se yon rak bwa w’ap fè nan yon tèt mòn.
Men si se nan yon tèt mòn, sou bò yon dlo bò yon falèz, si se pou kenbe tè yon ravin, ou mèt mete yo distans yonn osinon 2 pye.
Apre ou fin fè tout travay sa a, pa kite bèt vin touye plant ou yo. Fè yon bon lantiraj pou viwonnen kote ou soti plante a. Osinon, si se pa anpil plan, viwonnen chak planak ti gol bwa.
Apre tou sa, pa kite sèk ak solèy touye plan yo. Ou te veye dat prentan ak dat lapli pou plante yo. Men si lapli ta vin rete twò brèf apre ou plante yo, pa regrèt bwote dlo pou wouze yo chak 2-3 jou. Toujou mete 3 gwo wòch kore nan ti pyebwa ou sot plante yo, konsa bèt p’ap kraze yo fasil, sèk p’ap touye yo fasil, dapre wòch yo ap kenbe fredite nan rasin ti pyebwa yo.
Pa plenyen pou tout traka plantasyon pyebwa yo bay. Men si ou koumanse, pa kite travay ou pèdi.
Pa di : “Zafè si yo mouri, ma plante lòt”. Se travay ou k’ap pase nil, epi se reta w’ap bay tou ak byen pyebwa yo ap fè pou tè a, ak pou tè w’ap kite pou pitit ou.
614.	Bwa bay bon kòb.
Nan rak bwa w’ap plante sou tèt mòn, sou bò falèz ak arebò dlo, se pou ou chache plante bwa ki pou sèvi ou pita. Pyebwa ki donnen fwi ou kapab manje, tankou veritab, mango, zaboka, zoranj, limon ak tan dot. Bwa ki pou sèvi pou bèt ou, pou kay ou, osinon bwa ou ka vann kou wè : palmis, banbou, kajou, tavèno, bwa chenn, dalmari, bwa-pen, ak tàn dot. Bwa sa yo pa janm twòp nan yon rak. Sa ou pa bezwen pou sèvis ou, ou toujou kapab vann fwi yo, bwa kay, planch yo osinon bwa boule.
Rak ou jwenn ki te la deja, ou kapab refè yo, pou yo vin gen bwa ki pi konsekan, ki bay manje epi ki vann byen. Ou kapab fè plantasyon kafe osinon kakawo anba bwa yo tou. Men tout jan ou pa pou boule rak la nèt, ni tou, ou pa pou koupe tout bwa ki pa bon yo yon sèl kou.
Men kouman pou ou fè : Chak lane, lè sezon an bon, ou taye osinon koupe yon valè bwa ki nil yo. Apre sa, ou plante bwa ou bezwen yo. Fè atansyon anpil pou ou pa koupe tout bwa yo yon sèl kote nan rak la. Se pou ou koupe 2-3, 2-3 nan chak rakwen.
Fòk ou pa kite pyebwa yo grandi nenpòt ki jan. Fòk ou taye yo lè yo piti, pou ou wete branch k’ap pouse twò ba, pou bwa yo pa gen twòp ne, pou yo pa pouse kwochi epi pou yo grandi dwat. Se pou taye pyebwa yo, fòk yo pa gwo pase jarèt ou, osinon pase ponyèt ou, osinon pase bra ou. Si yo pi fò, bwa yo kapab gate, l’ap pèdi nan pri li.
Pa koupe bwa ki twò piti, ki pankò fin grandi. Se pèd w’a fè sou kòb la. Si ou tann bwa fin grandi, la rapòte ou plis.
Menm jan an tou, pa koupe yon bwa, si li panko fè pitit ki pou kenbe plas li nan rak la.
Si ou pa fin konprann kouman pou ou taye bwa yo, se pou ou mande yon agwonòm osinon yon ajan agrikòl vin montre ou jan pou ou fè. Men pou bwa ki piplis donnen fwi yo, pou kafè ak kakawo, ou pa dwe taye yo san yo pa montre ou. Fòk se yon agwonòm menm ki taye yo ansanm avèk ou. San se pa yon moun ki konnen, pito yo rete san taye.
Tout rès pyebwa ou taye yo, ansanm ak branch bwa ou koupe yo, se pou ou sèvi ak yo pou boule la kizin, ak pou chofe founo.
Gen moun ki di konsa, yo p’ap plante pyebwa, poutèt ya tann twòp anvan pou yo jwi pyebwa a. Moun sa pat pou monte kay tou, yo pa pou fè gadinay bèt non plis. Ala jou ou monte kay ou, se pa menm jou a ou marye ladann. Jou ti milèt la fèt nan savann lan, se pa menm jou a ou fè li potè kilo pit lavil. Menm pwa ou plante, fòk ou tann li leve, fòk ou tann li fleri, fòk ou tann li donnen, anvan ou rache l’ anvan ou vann li.
Pyebwa fè ou tann pi plis. Men lè li koumanse rapòte, nanpwen rete. Si se kafe, kakav/o, kokoye, veritab, zoranj, ou wè valè manje yo bay, valè lajan yo ka rapòte. Si se bwa siye, gen anpil bwa ou kapab siye sou 10 zan. Ou plante lè ou koumanse travay, epi lè ou pral marye, ou jwenn bwa ou te plante yo pou fè poto kay ou, pou fè ouvèti; lè pou mete pitit lekòl, ou jwenn bwa pou vann, pou achte rad ak liv. Lè pou monte kay pitit ou menm, ou jwenn bwa tou pare ap tann.
Lapli pa tonbe, sezon pa bon, ou chita lakay ou ap vann bwa, ap fè kòb pou achte manje. Si yon bwa pa fè pri, w’a vann yon lòt. Veritab ak mango pa donnen, kòb lavant bwa ba ou manje. Ou malad, ou pa kapab fè jaden, bwa ou se jaden ou, kò ou ap desann, ou pa kapab travay di, tankou lè ou te jenn jan, bwa ou te okipe nan jenn jan, se yo menm ki sove lavi ou nan granmoun.
615.	Atansyon dife !
Pi gwo malè ki kapab rive yon rak bwa, se si dife tonbe ladan li. Kapab se 2-3 ti pyebwa ak kèk touf raje ki boule ase. Men se kapab mezi rak bwa a ki boule, lè sa a, ou pèdi denyè byen rak la te ka ba ou.
Yon pyebwa ki flanbe osinon ki pèdi moso nan dife, pa anm fin refè nèt. Li p ap donnen menm jan li te konn donnen. Si se bwa pou siye, li pèdi pi fò valè li.
Si se tout rak la ki boule, malè sa a rèd menm Li p’ap fè seren lapli ak lawouze ankò. Li p’ap pare lapli pou tè a ankò, li pap enpoze lavalas ankò, li p’ap fè dlo antre nan tè a ankò.
Veye, veye anpil menm, pou dife pa janm pran rak bwa ou, pou gwo malè sa a pa rive ou.
62. Travay tè ou ak ladrès.
Plante pyebwa, fè rak bwa, mete ran bwa sou lizyè tè ou, tou sa pa kont. Tou sa se pou kenbe tè. Men pou tè a pa an danje, fòk li pa ta travay. Pandan yon tè sèkle, pandan li pa gen fèy, plank’ap pare lapli pou li, tè a an danje pou l’ pati.
Konsa fòk ou travay tè ou ak ladrès. Pa travay kou wè nèg sòt k’ap gaspiye tè yo, san yo pa wè, san yo pa kalkile. Depi yon abitan fin pèdi tè li, li pa rete anyen ankò.
“Se pa lè koulèv fin pase pou chache tras li”.
621. Koupe ladesant yo ak ran zèb, ak ran wòch.
Lè dlo lapli vide nan ladesant ki pa gen zèb, ki pa gen rasin plan, depi tè a fèk sèkle osinon fèk plante, dlo kouri nan ladesant la anpil, li fè lavalas. Tank ladesant la anpil, tank li.kanpe debou, se tank dlo a kouri pi fò, se tank li desann pi vit. Epi, tank dlo a desann pi vit, se tank dlo a desann pi fò, se tank li bwote plis tè, se tank li fouye tè a pi plis pou bwote li ale.
Konsa, pi bon ladrès lè ou travay tè ladesant se chache mwayen koupe ladesant la, pou fè li vin pi kout, se chache koupe kous dlo a pou fè li vin pi fèb.
Mwayen ki pi fasil pou koupe ladesant, se mete ran zèb an travè li. Men, fè chak ran zèb yo pase nan kote ki menm nivo. Sa vle di kote ki sou menm wotè nan ladesant la. Agwonòm yo gen yon zouti pou fè ran zèb yo ak ran pyebwa yo koupe ladesant yo sou nivo. Li kou wè yon A majiskil. Se sa ki fè yo rele li “kad A”, osinon “Nivo A”. Ou kapab fè’l ak 3 ti branch bwa tou. Se 2 ti planch ki gen pye yo menm longè. Yo kloure yo ansanm nan yon bout, yon lòt ti planch kloure antravè nan menm distans sou 2 premye yo, ti planch antravè a make drèt nan mitan. Nan tèt yon planch ki kloure yo, gen yon liy ki kwoke ak yon ti wòch mare nan bout li Lè liy lan tonbe drèt nan mitan ti planch antravè a ki gen yon mak, lè sa a ou konnen 2 pye zouti a chita sou menm wòtè nan ladesant la. Lè sa a, ou pike yon ti pikèt bwa nan chak pye zouti a. Apre sa, ou mache zouti a, ou chita yon pye devan yonn nan ti pikèt yo. Lè liy lan make mitan ankò, ou pike yon lòt ti pikèt devan lòt pye a. Lè ou fin fè yon ran pikèt nèt, ou konnen ran pikèt la koupe ladesant la drèt sou nivo, sou menm wòtè. Apre sa ou plante zèb nan chak pikèt ak nan mitan pikèt yo.
Si ou pa fin konprann ki jan pou fè ran zèb koupe ladesant tè ou, mande yon agwonòm osinon yon moun ki konnen kou ouè you animatè pou li vin fè yo pou ou, pou l’ montre ou ki jan pou ou fè yo.
Si se yon tè ki fin sèkle deja, se pou plante zèb yo sou ran. Poze pikèt sou mezi ran ou bezwen pou koupe ladesant la. Apre sa, kore fatra sèkle yo, kote w’ap mete zèb yo.
Si tè a panko sèkle, ou ta kapab trase ran pikèt yo nan mitan raje a. Apre sa, lè w’ap sèkle, pa sèkle mezi ladesant la nèt ale, men kite ran raje yo. Sekle nan mitan ran raje yo ase. Ti fatra yo, kite yo gaye nan tè a. Pi gwo pay sèkle yo, kore yo nan pye raje ki sou ran yo. Raje yo va pouri, ya fè bon fimye, ya ranfòse ran raje yo. Piti piti, zèb ap vini osinon w’a plante zèb nan mitan ran raje yo.
Nenpòt zèb kapab fè ran raje : Zèb ginen, zèb madan Michèl, zèb Gwatemala, kann tou, depi se kite w’ap kite yo nan tè a nèt, san ou pa janm rache yo. Si ou taye yo bay bèt, si ou taye yo pou kouvri kay, pa taye yo ra tè nèt. Fòk rasin yo ak chouk yo, ak pye zèb yo rete nan tè a, pou ran zèb yo kapab rete nan plas tout tan. Pa mete vetivè fè ran zèb depi se fouye w’ap fouye li, pou ale vann. Si se rache w’ap rache ran zèb yo tanzantan, pou replante yo ankò, se pèdi tan, ran zèb sa yo p’ap rann ou sèvis. Rache a ap lache tè a, konsa dlo ap pran tè a pi mal pase anvan.
Si ladesant la drèt debou anpil, angiz ran zèb yo ase, li ta pi bon si ou ta doublé ran zèb yo menm si se pa tout ak ran pyebwa k’ p’ap vin majè. Ou ta mete plantankou pye latanyen, zoranj, sitwon, korosòl, ata kokoye menm. Plante ran pyebwa yo anwo ran zèb yo. Konsa ladesant la ap pi byen koupe pase si ou te mete ran zèb yo ase.
Si tè a gen gwo wòch, chèche fè ran zèb yo pase dèyè wòch yo ki sou menm wòtè nan ladesant la, pou yo kapab bouche chemen dlo nan mitan gwo wòch yo.
Si tè a gen ti wòch, pa sanble yo fè ti pil, ti pil nan tout jaden an. Si ou fè sa, dlo ap fouye chemen nan mitan ti pil wòch yo epi tè a ap pèdi. Angiz ti pil wòch, se ran wòch pou ou fè kore bò anwo ran zèb yo. Apre sa, kouvri yo ak pay sèkle yo. Piti piti, krèm tè a va kouvri yo, ya pouri epi ya fè bon fimye.
Gen moun ki di ran wòch ap sitire rat nan jaden an. Tout jan, ran wòch p’ap sitire rat pi plis pase pil wòch. Deja krèm tè a ap kouvri ran wòch yo. Men li pa konn kouvri pil wòch yo. Epi tou, lè ran wòch yo fin kouvri anba tè, yo pa ka sèvi kay rat ankò.
Gen moun, ki di, pandan zèb gen tan pran nan tè a, l’ap simen grenn nan tout tè a, l’ap donnen nan tout jaden an. Tout jan, tè a ap toujou donnen raje. Se pou ou sèkle jaden an anvan ou travay li. Se pou ou grate raje yo. Pandan ou kapab gen ran zèb pou kenbe tè ou, li pi bon. Pito se zèb ou gen pou sèkle ak grate. Paske lè ou fin sèkle pay zèb yo se bon fimye pou tè a.
Gen moun ki di, chak ran zèb, se volò li volò moso tè, paske zèb la pa donnen rekòt. Tout jan, lè tè a gen ran zèb ki kenbe li, tè a vin pi bon, krèm tè a pa pati ankò. Tout krèm tè dlo potè desann rete chita nan tè a, nan chak ran zèb yo. Lontan denyè vye ti solèy pa te konn touye plankou wè alèkile. Koulyeya menm, si 15 jou solèy tonbe sou planyo pi fò ladan yo mouri. Sa k’ fè sa, si dapre lontan tè gen plis bwa ak zèb; yo te kenbe frechè, yo te fè dlo lapli antre nan tè, yo te sere dlo anba tè. Koulye a menm, an mankan pyebwa ak zèb, planyo pa jwenn frechè yo bezwen, yo pa kapab kenbe nan sèk ou wè yo te konn kenbe lontan. Ran zèb yo ap fè tè a jwenn pi plis frechè, y’ap antre dlo anba tè a, konsa planyo pa mouri fasil, yo donnen pi byen.
Konsa tè a ap vin bon, l’ap dire pi plis nan men ou, l’ap donnen pi bon rekòt. Yon jaden ki gen ran zèb, li donnen pi bon rekòt nan mitan ran zèb yo pi plis pase yon jaden ki balize nèt ale.
Lè ou mete ran zèb nan jaden ou, se pa ladesant ankò w’ap travay. Nan mitan ran zèb yo, se ti platon k’ap vin fòme, lè krèm tè a desann ansanm ak pay yo, pou rete pouri ladan yo. Epi, ou travay ti platon pi byen pase ladesant. Ti platon ak krèm tè ki gen fimye fre donnen pi bon rekòt pase ladesant sèk ki balize nèt ale.
Men lè ou koumanse mete ran zèb nan tè ou, se pou ou sonje okipe ran yo byen. Se pou ou bouche tout ti twou k’ap fèt ladan yo, si gen pye zèb ki mouri. Ou pa pou kite bèt kraze yo, ou pa pou kite moun tafia deranje yo, lè y’ap ede ou nan jounen. Se pou ou veye zèb yo, jouk tan yo fin pran nèt. Apre ran zèb yo fin majè, veye tou pou lè w’ap pase ak zannimo, pou ou pa pase tout tan menm plas la, pou ou pa louvè chemen nan ran zèb yo. Apre yo fin byen pran, travay veye a ap pi piti, men ak tou sa, veye ap toujou nesesè. Sonje se ran zèb yo ki pi bon pwoteksyon pou yon tè ladesant ki nan travay sèkle.
622. Travay jaden ou an bit.
Ou konn fouye twou patat ak twou manyòk. Ou konn fè bit patat ak bit manyòk. Ou wè kouman lè lapli vini, chak bit ak chak rigòl rete dlo lapli, pouli pa kouri nan tè a, pou li pa desann ak krèm tè a. Bon ! sa ki fè ou pa plante tout lòt planyo kou wè patat ak manyòk, ak bit, ak rigòl ? Se vre, bit la fè patat yo ak manyòk yo donnen pi byen tou. Lè ou plante mayi, lè ou plante pitimi, lè ou plante pwa nan bit, ansanm ak patat epi manyòk, ou wè tout plansa yo donnen pi byen tou.
Sa ki fè yo donnen pi byen, se poutèt bit yo, ki rete dlo lapli a. Se poutèt rigòl yo, ki fè dlo a antre nan tè. Konsa planyo jwenn dlo anba tè pou yo grandi. Konsa tou, yo jwenn pi bon krèm tè.
Si ou fin koupe ladesant nan tè ou ak ran zèb, tè nan mitan ran zèb yo, travay yo an bit. Fè bit yo ak rigòl yo fè ran ale suiv ran zèb yo. Men pa janm fè rigòl yo suiv ladesant la. Se pou yo toujou koupe ladesant la, tankou ran zèb yo fè a. Se pa pou yo kite dlo fè chemen nan tè a. Men lè yo koupe ladesant la, yo fè tè a pran dlo 2 fwa plis pase si li pa travay an bit.
Konsa, dlo ak krèm ran zèb yo pa ta rete, ran bit yo va rete li. Sa ap fè tè ou pi bon. Rekòt ou ap pi bèl tou.
623. Refè tè ou.
Yon bon mwayen pou tè ou pa deklinen, se si ou plante plizye kalite rekòt ansanm, kou ou konn fè deja : pwa kongo ak mayi, ak pitimi ak patat. Tout mele ansanm nan tè a, yon plan ede lòt. Chak kalite planpa wete menm kalite, ni menm valè remèd nan tè a. Ni yo pa kite menm kalite ni menm valè.remèd nan fè a lè rekòt la fini.
Konsa, ou jwenn yon lòt mwayen pou refè tè ou touswit, pou yo pare fòs lapli pou tè a, pou yo pouri, pou yo tounen fimye, pou yo remèt "tè a enpe nan remèd planyo te wete nan tè a.
Ou konn fè sa lè ou grate jaden. Ou konn fè li tou apre rekòt. Men se pou chèche fè li pi byen.
Pay mayi ak pay pitimi, ou taye yo pou bay bèt. Ou konn mare bèt ladan yo tou. Sa se yon bon mwayen tou pou refè tè ou. Se fimye bèt ki pi bon pou ranje yon tè. Pou mete remèd tè a manke ladan l’. Pou ouvè tè a, pou fè li donnen pi byen. Pa fè jaden ak fimye fre, pou li pa boule planyo. Men se pou ou tann fimye a byen pouri anvan pou travay tè a avèk li. Epi sa se pi bon mwayen pou bay tè fimye.
Se pou ou sonje pou ou pa mare bèt yo yon sèl plas. Se pou ou chanje yo plas nan tè a. Men se pou ou fè atansyon anpil menm, lè w’ap chanje bèt yo, pou ou pa domaje ran zèb ou fin fè nan tè a, ni tou pou bèt yo pa rive nan ran zèb yo. Ala tè ou mèt ap poze, ran zèb yo pou toujou rete anwo li. Kote ou mete yo, se pou yo rete nèt. Pou chak travay ou travay tè a, chak bout ladesant ki nan mitan 2 ran zèb vin plat. Atansyon ti pyebwa yo tou ak bèt.
Kite tè poze, se bon mwayen tou pou refè tè ou. Raje ki donnen nan tè a, se bon pwoteksyon pou lapli pa fouye tè a. Yo fè lapli antre nan tè a. Se bon fimye tou k’ap pare pou tè a, lè dat pou sèkle va rive. Men lè tè ou fin gen ran zèb, tan lap poze, grenn zèb yo ap donnen nan tout tè a. Zèb yo ap pi idi tè a toujou pase nenpòt raje. Bèt w’ap chanje sou tè a, va jwenn zèb pou yo manje. Rès zèb yo mele ak fimye bèt yo, refè tè a pi byen toujou, si ou pike tè a pou antre yo nan tè a. Si ou fè sa, valè rekòt ou konn fè nan tè a ap ranfòse. Li kapab menm vin doublé.
Gen yon tè ou pa kapab travay ankò, poutèt li fè kou wè yon galèt dlo te pran, kou wè tè nan mòn ki te deboule. Menm tè sa yo, ou kapab refè yo. Ou p’ap refè yo nan 2-3 zan, pou yo vin donnen kou wè anvan. Men si ou kite yo poze anpil, si ou kite raje pran ladan yo, si ou chache fè ti pyebwa vini ladan yo, zèb yo va kenbe krèm tè ak dlo nan tè a. Rasin zèb yo ak fimye va pouri nan tè a. Piti piti tè a va refè. Se pa nesesè pou li donnen rekòt salde ankò, men la fè manje bèt, la fè rak bwa. E n jaden zèb, ni rak bwa gen sèvis pa yo. Yo gen sèvis pou lòt tè akote, pou yo rale lapli ak larouze ladan yo, pou sere dlo anba tè pou yo, pou yo enpoze dlo pran yo, pou yo enpoze yo deboule.
624. Pa boule tè ou !
Si yon moun boule tè, li pa wè touswit ki valè pèd li fè. Li konnen se fatra ak pikan l’ap wete sou tè a. Li konnen vèmin p’ap vin nan tè a, poutèt yo p’ap jwenn kay nan ran fatra. Li konnen sann dife bon pou tè a.
Men boule tè bay pi plis pèd pase avantaj. Lè ou boule tè, se pa fatra ak pikan ase ou boule. Pawòl la byen di, se tè a menm ou boule
—	Dife a boule tout kras pay yo ki t’ap pare fòs lapli pou tè a, ki t’ap pare fòs solèy
pou tè a, ki t’ap kenbe tè a fre, ki t’ap pouri pou fè bon fimye pou tè a.
—	Dife a cheche krèm tè a, li cheche tout bon fimye ki t’ap refè tè a.
—	Dife a touye anpil nan ti bèt piti piti yo k’ap travay nan tè a, pou yo ouvri tè a,
pou yo fè li vin pi bon tè.
—	Dife a boule bon remèd ki nan tè a, pou nouri planyo.
Si ou boule tè ou tout tan, tè a ap dekline. Rekòt yo ap dekline. Ou p’ap wè sa nan yon sèl lane. Men apre yon 6-7 lane, w’ap kalkile ki bon rekòt ou te konn fè nan tè a. W’ap wè se pa menm jan ankò.
Epi se konsa, pay pa kouvri tè a. Fòs lapli frape anwo tè a. Etan l’ap kouri desann, l’ap bwote rès krèm tè a, ak rès pay, ak kras medikaman ki fin boule yo.
Lè dat sèk rive, planyo pa jwenn tè a fre. Ni tou yo pa jwenn frechè anba tè a, yo peri pi fasil. Van menm ap bwote pousyè tè a ale. Sa pi mal, si dife a boule ran zèb yo ak ran pyebwa yo.
Gen moun ki di : Si yo pa boule tè a pou wete fatra ak pikan, rat ak vèmin ap fin manje denyè planyo.
Moun sa yo se kou wè moun ki te kole dife nan fetay kay li, pou l’ boule yon nich gèp ki kwoke ladann. Li boule nich gèp la, men li boule kay la tou.
Konsa, tout ti fatra yo, pase pou nou boule yo, gaye yo anwo tè a. Osinon, pike yo antre nan tè a, pou yo fè fimye, osinon kore yo nan pye ran zèb yo. Gwo touf pikan yo menm ki pa kapab fè sèvis sa a, ou mèt boule yo. Men sanble yo nan yon sèl kote. Chèche kèk gwo wòch osinon kèk pav pou boule yo anwo yo. Men pa boule tout tè a !
Gen moun ki di : Sann dife bon pou tè a. Li bon pou plankou wè tabak. Tè ou boule donnen pi bon rekòt.
Moun sa yo, se kou wè moun ki bezwen fè lacho pou bouzye kay li. Li pran bwa kay la menm pou li fè lacho a. Li boule yon bèl lacho, men li boule kay la tou. Apre sa, li pa gen kay pou li bouzye ak lacho a ankò.
Konsa, gen tè ki bezwen sann dife pou li donnen pi bon rekòt. Men lè ou boule tè a pou fe sann lan, se vre ou mete yon remèd nan tè a. Men dife a wete anpil lòt. Jou an jou, tè a pèdi, l’ap tounen dèyè, l’ap deklinen. Premye rekòt apre boule a ap bon. Lòt ki swiv yo p’ap bon. Lè sa a menm, yo di se sezon an ki pa bon, men se tè a ki pa bon ankò. Epi, l’ap vin pi pa bon toujou, si ou pouswiv boule li.
Pase pou ou boule bon ti fatra ki fè bon fimye, sanble yon sèl kote, tout vye fatra, vye pikan, tout vye chouk pit bò chemen, k’ap fè bèt kapon pantan. Boule yo. Apre sa, vin simen tout sann lan nan tè a. Men pa boule tout tè a.
Gade lè dat pou pare tè rive : Men yon tè y’ap boule, men yon lòt tè yo pa boule Ou mèt sèmante se nèg sòt, nèg nich gèp la, nèg lacho a, ki mèt tè y’ap boule a. Men tè yo pa boule a, se nèg lespri ki travay li.
625. Pa kite ravin manje tè ou !
Bèl kou l’ bèl, platon kou l’ platon, byen travay kou l’ byen travay, tè ou gen maling kou wè tout tè. Maling lan, se ravin k’ap fouye ladann. Tè ou mèt nan plenn, se ta chans pou li pa ta gen yon ti panch pou dlo swiv. E, depi dlo ap swiv yon ladesant, piti kou l’ piti, li koumanse fouye ravin ladann. Si ou pa fè atansyon ravin yo ap pran tè a jou an jou, jouktan yo fin pèdi li nèt. Tè ki bò ravin yo ap deboule. Epi tout tan ravin lan ap fouye, se tout tan l’ap rale tè desann. Y’al chache tè nan tout jaden ki viwonnen yo. “Se ti bouton ki mennen maleng”.
Si chans ta fè ou gen yon ravin anwo tè ou ki ak tout pyebwa li, ak tout zèb li, pa janm, janm, janm travay tè sa a, kite bwa yo ladan li. Si se bwa ou pa ka sèvi, ou kapab ranplase yo ak lòt bwa ki pi nesesè. Lè sezon lapli, ou wete bwa yo yonn an yonn, epi ou plante bwa ki donnen fwi, osinon bwa pou siye. Si ou fè konsa chak lane, piti piti ravin lan ap vin gen bon pyebwa ase, k’ap vin rapòte ou bon kòb apre kèk ane.
Si ravin tè ou pa gen bwa, men se fon pav ak glasi, osinon gwo ròch ki chita nan fon li, se chans toujou pou ou. Ravin lan pa fasil fouye pi fon. Si li gen pav ak glasi sou 2 bò yo tou, se va plis chans pou ou. Ravin lan pa fasil kase sou 2 bò pou mode sou tè a. Men se pou veye pou pyebwa, ak banbou, ak raje ak zèb toujou kontinye pouse tout kote pav yo kite ti kras tè.
Tout jan, yon ravin ki pa twò gwo, ki pa gen twòp ladesant, ap toujou pran zèb ak raje pou kont li, depi ou pa travay b Konsa, pandan li pran zèb ak raje, li p’ap kontinye fouye ankò.
Ou kapab ede zèb yo pouse nan ravin lan, si li pa gen twòp ladesant epi tou, si arebò li yo pa gen twòp falèz. Mete ran zèb, ran kann, osinon ran ti pyebwa pou koupe ravin lan. Distans yon pye bò anba chak ran, pike yon ran pikèt bwa nan fon ravin lan epi jete ti branch bwa, ti fatra dèyè ran pikèt la. Ran zèb yo, ak ran pikèt yo va kenbe tout krèm tè dlo yo ap potè. Apre sa, lòt zèb ak pyebwa ap vin pi byen nan ravin lan, lè yo jwenn pi bon tè ak krèm.
Si ravin lan twò fon, si li twò laj, si li gen twòp falèz, se pou ou bare li pi byen. Pike gwo pikèt bwa nan fon ravin lan. Mare 2-3 bon gol nan tèt yo. Fè 5-6 ran pikèt konsa. Apre sa, konble branch bwa nan mitan ravin lan, poutèt pou lè dlo ap vini ak fòs, li kapab pase anwo ran yo, san li pa fouye anba ran yo, ni sou 2 bò yo.
Li toujou pi bon pou bare ravin lan plizyè kote ak ti ran, pase pou bare li yon sèl kote ak yon sèl gwo ran. Anpil ti ran koupe fòs dlo a. Men si se yon sèl gwo ran ki pou rete tout fòs dlo a, dlo a kapab pete ran an pi fasil.
Si ou kapab jwenn anpil wòch, ou kapab bare ravin lan ak plizyè ran wòch. Fouye yon kannal fondè 1 pye an travè nan ravin lan, ak 6 pye longè nan sans ravin lan ap desann. Pavé fon ravin lan bò anba sou 3 pye epi ranje wòch yo pou yo byen chita. Apre sa, monte wòch yo fè yon mi, sou 3 pye bò anwo fon ki pavé a, pou mi an vin pi jis, tout tan l’ap monte. Fouye 2 bò ravin lan pou antre mi an andedan yo. Toujou chonje pou fè mi an pi ba nan mitan ravin lan, valè 1 pye, pou lè fòs dlo a vini, li ka janbe.
Ni pou ran pikèt yo, ni pou ran wòch yo, se pou ou kase ravin lan, pou tè a vin mouri sou bò ran yo. Si se gwo gwo ravin ki gen fondè pase 15 pye, si gwo dlo konn pase ladan li, ou kapab bare fon li ak gwo ròch, ou kapab travay 2 bò anlè ravin lan ak ran zèb. Men 15 pye ki abòde fon an, ansanm ak fon an tou, se pyebwa, banbou, zèb ak kann pou pike, osinon pou mete ladan yo. Se pa pou ou janm sèkle yo. Si gwo dlo pa konn pase ladann, ou kapab seye bare fon an ak ran pikèt branch bwa osinon ak mi wòch, pou ranmase tout krèm tè dlo a ap bwote. Men pa janm sèkle 15 pye ki abòde fon ravin lan.
Pou ou pa travay pou granmèsi, pa kite bèt vin deranje ran yo. Apre chak gwo lapli, ale wè si ran pikèt yo, osinon mi yo pa bezwen yon ti ranjman.
Ravin ou chache rete konsa, l’ap kenbe krèm tè dlo a ap bwote. L’ap pran raje zèb, ak kann, bannann, ak pyebwa. L’ap antre dlo nan tè a, pou li pa ale fè lavalas sou tè ki viwonnen l’ yo. Si li p’ap pouswiv fouye, li p’ap deboule pi plis, l’ap menm rann ou sèvis, ansanm ak tout lòt rak bwa ki anwo tè a.
Men pa regrèt ou pa travay tè ravin ou yo. Sèvis yo rann ou nan rale seren, lapli ak lawouze, nan kenbe frechè anwo tè ou, nan kenbe tè ou pou yo pa deboule, nan rekòt kann, ak bannann, ak manje bèt, nan divès kalite bwa, nan kenbe ti zwazo sou tè ou, sèvis sa yo pi konsekan pase si ou travay yo. Si ou travay ravin ki sou tè ou, ou ka jwenn 2-3 rekòt. Men apre sa tè ravin lan p’ap bay anyen ankò. Angiz li donnen rekòt, se manje l’ap manje tè ou. Prese rete kous ravin lan, pou li pa fin manje tout tè a nèt.
626. Pa kite chemen gate tè ou !
Kou wè yo di : “Dòmi se ti frè lanmò” ou mèt di tou : “Chimen se ti frè ravin”.
Ala tout move travay ravin ap fè nan tè ou, chimen la pou fè yo tou, si ou pa okipe
yo byen.
Gen moun ki di : “fè chimen, ranje chimen, se travay leta. Se pa zafè mwen”.
Se bon ! Lè tè ou fin pèdi nèt, leta ap vin remèt ou lòt tè ? Se kan ou pran ou
konnen.
Leta travay pou tout moun, men gen anpil bagay leta pa kapab fè pou kont li. Gen anpil bagay ou dwe ede leta fè. Sonje se tèt ou w’ap fè byen, lè ou ede leta, tankou nan travay fè chimen. Deja, si chimen an pa bon, se ou menm ak bèt ou k’ap pase mizè ladan’l.
Men, an nou kalkile pi plis sou sa ou soti li la a. Gade ki danje yon chimen ki mal fèt, yon chimen ki mal okipe kapab mennen sou tè ou. Si yon tè sèkle an danje pou dlo fouye l’ potè ale, paske li pa gen peybwa ak zèb ak raje pou rete fòs dlo anwo li, ou wè kouman ka chimen an pi grav. Ala tè sèkle a, se pa tout tan li konsa.
Chimen an menm, se tout tan li pa gen okenn pyebwa ak zèb ak raje pou rete fòs kouran dlo a, anwo li. Sa ki pi mal, se pa lapli ase ki foule tè a, se pye moun ak pye bèt k’ap foule l;. Nan chimen plenn ak kote ki gen tèras se bekàn ak machin k’ap foule l’ tou. Lè tè a foule konsa, li vin di kou wòch. Denyè ti twou ladan fin bouche. Okenn ti dlo pa antre nan tè a. Mezi dlo a kouri anwo li, tan dlo a ap kouri se tan l’ap fouye tè a, se tan l’ap gate chimen an se tan l’ap ranvèse nan tè ki bò chimen an.
Lè w’ap ouvè yon chimen, se pou ou fè l’ plat mezi ou kapab. Li mèt yon chimen k’ap monte mòn, li mèt yon chimen k’ap desann ladesant, tan li plat se tan li bon. Fè l’ koupe mòn lan ak desant la an travè. Pa fè l’ monte mòn lan drèt debou sou do mòn lan. Pa fè l’ kouri desann ladesant la, pike tonbe drèt nan ravin. Anpil kote nan mòn, yo fè chimen yo dwat, yo fè chimen koupe, yo wè konsa yo pi brèf. Men ou wè tou sa ki rive. Sou 2-3 zan, chimen an fin fouye. Li gate nèt. Mèt tè a pa t’ vle pou chimen an te koupe nan tè li antravè, pou li pa t’ pèdi yon ti kal nan tè a. Koulye a menm, chak 2-3 zan chimen an ap mache. L’ap mode pi lwen nan tè a, jistan tout tè a ap fin pèdi nèt. Pito ou kite chimen mòn ak chimen ladesant koupe antravè nan tè ou. Pito ou kite li pase nan ranvès mòn la. Pito ou okipe li byen pou li pa gate. Konsa chimen an p’ap mode nan tè ou.
Yon chimen san rigol se li k’ap fouye tounen rigòl. Fòk dlo a jwenn kote pou li kouri. Dlo ki sòti nan jaden bò anwo ap tonbe nan chimen an pou li fouye li. Dlo k’ap kouri nan chimen ap ranvèse nan jaden bò anba yo, pou li fouye yo tou.
Poutèt sa, se pou nou toujou fouye yon bon rigòl akote chimen yo. Si fon rigòl la se pav osinon gwo wòch, li pi bon. Li p’ap fouye pi fon. Men fòk 2 bò rigòl la gen zèb, ansanm ak fon rigòl la tou. Si se pa pav, zèb la kenbe tè a, pou rigòl la pa fouye, pou li pa gate chimen an.
Apre gwo lapli, netwaye rigòl la, wete tout tè ak sab epi gravwa dlo konble ladann. Krèm tè a, bwote li mete nan jaden an. Sab ak gravwa yo, mete yo nan chimen an kote ki koumanse fouye. Si ou kite rigòl la konble, dlo a ranvèse nan chimen an. rigòl la p’ap sèvi anyen ankò.
Si rigòl la tonbe nan yon ravin dlo, osinon nan yon ravin sèk ki byen okipe, se pa mal. Men, si li tonbe nan yon tè jaden, fòk nou chache fè li tonbe yon kote ki plat nan jaden an, Konsa dlo a va gaye nan tè a, la antre nan fon tè a.
Si se nan ladesant rigòl la tonbe, fòk ou ta koupe ladesant la antravè ak yon kannal Se pou kannal la ta gen 20 pye longè, 2 pye lajè ak 2 pye fondè, selon valè dlo rigòl la konn potè. Kannal la a kenbe dlo a pou li pa fouye ravin nan jaden an, epi la fè dlo a antre anba tè. Men fòk ou kite 2 bò ak fon kannal la plen zèb ak raje. Fòk ou deboure tè k’ap konble li yo, apre chak gwo lapli. Si nanpwen mwayen fouye kannal, se pou ou kore gwo wòch nan tè a, nan tout chimen dlo rigòl la, epi se pou kite zèb pran nan fant gwo wòch yo, ak 2 bò ran wòch yo.
Kite, osinon mete pyebwa ak zèb sou 2 bò chimen yo. Ou konn ki sèvis pyebwa ak zèb bò chimen. Se la yo kapab fè sèvis yo pi byen. Fèy bwa yo ap rete fòs lapli a, pou li pa deranje chimen an. Rasin bwa yo ap kenbe tè a, e y’ap fè dlo antre nan tè a. Y’ap rete fòs lapli a tou. Epi tou, pyebwa yo ap bay wayajè yo ansanm ak bèt yo bon lonbray.
Koupe branch ki pandye twò ba, pou kavalye sou chimen an pa fwape. Men pa debranche pyebwa yo nèt. Pa fè tankou nèg sòt ak nèg tafya ki kwè se lè yo koupe tout pyebwa nèt, se lè yo koupe tout zèb sou 2 bò chimen an, se lè yo sakle 2 bò chimen an blanch, se lè sa a yo fè bon travay.
Lè yon chimen deranje, ou konn sa ki rive, yo fè chimen an koupe nan tè ki abòde chimen ki pa bon an. Tè a mèt pa travay, tras chimen sa yo se gwo danje pou tè ou. Ou mèt konnen chimen an ap rete nèt nan tè ou.
Se pi plis danje pou tè ou, pase lè y’ap ouvè chimen nan jaden ki pare. Nan jaden ki pare a, w’ap pèdi 2-3 plan, nan tè k’ap poze a, se tè a menm w’ap pèdi. Kote pye moun ak pye bèt pile, tè a vin di, dlo kouri anwo li ap fouye li. Lè li tounen chimen, li kapab tounen ravin tou. Krèm tè a ale. Li p’ap janm donnen byen ankò.
Si ou te deja sèke tè ou ak pyebwa, si ou deja koupe li ak ran zèb, ya mal pou fè tras ladann. Men si pyebwa yo piti, si ran zèb yo fèk ap pran, ou wè ki dega tras la ap fè nan tè ou.
Men ou byen konnen ou pa bezwen bouche chimen nan tè ou, san ou pa ranje chimen ki deranje a. Pa tann leta, se pa leta k’ap pèdi. Se ou menm k’ap pèdi tè ou. Kèk ti kout wou, kèk ti kout pikwa, se kont pou ranje chimen an.
Si se yon ma labou ki gen devan tè ou, sa k’ fè ou pa wete vye wòch k’ap deranje jaden ou ? Sa k’ fè ou pa voye wòch sa yo konble ma labou a ?.. Men apre ou fin voye wòch yo nan chimen an. chita yo byen, apre sa konble ti twou nan mitan wòch yo ak ti wòch pi piti ak gravwa pou yo pa kase pye bèt ak pye moun.
Si se fouye chimen an koumanse fouye, gade si se pa rigòl li bezwen, osinon si se pa konble rigòl la konble. Apre sa, mete gwo wòch nan twou yo. Lè dlo a kouri nan chimen an, l’ap kite tè ak pay pou fin konble twou yo nèt. Si chimen an fouye anpil, fouye twou pou chita ran wòch an travè ladann. Ranje ran wòch yo kou wè mach eskalye. Anpil ti chimen nan lakou kay, nan mitan plizyè kay, nan mitan menm lakou, ou ta kapab pavé yo nèt ak wòch, ak galèt, pou asire yo p’ap deranje ankò.
Si se chimen ki pa kapab ranje ankò, chèche fè li tounen rigòl pou chimen ki nan sèvis. Si li pa kapab fè rigòl, pwokire li kou wè ravin. Fè ran pikèt ak ran ròch koupe li. Fè kann ak banbou pouse ladann, konsa li p’ap fouye pi fon, li p’ap fin gate tout tè ou nèt.
63. Okipe sous dlo.
Ou bezwen sous dlo.
Ou bezwen sous ki gen bon dlo.
Ou bezwen sous ki gen anpil dlo.
Ou bezwen plizyè sous dlo pre kay ou ak nan tè ou, osinon pre tè ou.
Se pou ou pran tout mwayen ki nesesè pou okipe sous dlo yo, pou fè yo bay pi plis dlo. Si gen ravin bò anwo sous la, se pou ou pa travay ravin lan. Si li te deja travay, se pou ou okipe ravin lan jan m’ di ou pou ou okipe ravin yo. Plis pase tout bagay, se pou ou pa janm sekle tè anwo sous la. Men se pou ou kite zèb, raje ak pyebwa anwo li. Si ou travay anwo yon sous ak bò kote sous la, dlo lapli ap potè tè vin konble sous la, lavalas ap sal dlo sous la, anvan menm li pete soti anba tè a.
Yon dlo konsa, li bay maladi, si ou menm, ni bèt ou ap pran ladann. Men, si gen zèb ak pyebwa anwo sous la, y’ap fè dlo lapli antre nan tè a. Li p’ap sal sous la. Li p’ap konble li. Men l’ap ranfòse dlo sous la, pou li fè l’ vin pi fò, pou li fè l’ vin pi regilye, pou li fè l’ pi bèl, menm lè dat sèk ak solèy rive.
Se yon agwonòm pou ou mande sou ki valè tè pou kite bwa ak zèb alantou yon sous dlo, pou li byen okipe. Ou pa kapab regle sa pou kont ou. Men, tout tan agwonòm lan pa di ou, pito ou kite pi plis tè ak pyebwa pase pou kite pi piti.
Pou ou ta pi asire sous dlo a, fèmen li ak yon lantiraj. Konsa moun p’ap vin pran dlo, yo p’ap vin lave, bèt p’ap vin bwè dlo kote sous la ap soti anba tè a. Se pou ou fè yon basen dèyè lantiraj la, pou moun lave epi pou bèt bwè. Se pou ou kite yon ti kote ki jis, pou antre vin pran dlo. Se pou ou mete yon bwa banbou pou moun plen kalbas ak lòt vèso yo. Si ou kapab jwenn konkou pou fè yon kaptaj ak siman epi tiyo, l’ap pi bon toujou, sous la ap vin pwòp nèt.
64. Kenbe lakou kay ou bèl.
Gen moun ki fache, lè m’ di yo sa : “Ki dwa ou pou ou vin di m’ kenbe lakou kay mwen bèl ? Se pa ou ki pou vin montre m’ sa. Mwen menm, mwen pa kite yon sèl ti pye raje sou lakou kay mwen”.
Apa nou dakò ! Monchè, se pa fòt mwen, mwen pase sou lakou ou la, pou m’ antre nan kay la, pye m’ gen tan blanch ak pousyè. Men yon lòt zanmi la a, bèt li manke kase jarèt li sou pav glise ki devan pòt kay la. Mwen rive kay yon vwazinaj apre lapli, pye m antre nan labou jis anba jenou.
Ou rache denyè ti pye raje sou lakou ou. Mwen pa konn si se sa ou rele bèl la, si se sa ou wè ki pwòpte a. Mwen menm, o respè, mwen rele sa malpwòpte. Gade moun lespri ki konnen pase ou, gade majistra lavil yo. Ou wè yo fè travo pou plante zèb ak chyendan sou laplas kote moun al chita. Yo pa vle pou moun mache fè tras nan mitan chyendan an. Yo peye moun okipe chyendan an, rouze li, taye li. Ou menm menm, ak gwo lespri pa ou, ou jwenn chyendan an sou lakou ou pou gremèsi. Twouve ou wè se fatra, ou wè sa lèd.
Se sa moun ki te fache sou mwen an di. Men ou menm, ki li ti liv sa a, ou gen lespri, ou gen 2 grenn je nan tèt ou. Ou wè lakou ki gen zèb pa janm soutire pousyè. Ou pa oblije tout tan ap siye mèb, ap bat rad. Li pa janm soutire labou. Ou rive soti nan jaden, ou rive soti nan wout, pye ou plen ak labou. Ou siye yo nan zèb la. Yo p’ap sal kay la. Lakou ki gen zèb pa janm soutire ma dlo. Rasin zèb yo fè dlo a antre nan tè. Li sere dlo a anba tè a, pou ti plandevan pòt la jwenn li. Lakou ki gen zèb pa janm fouye. Dlo pa fè lavalas ap kouri ladann, ap fouyé kondon kay, ap fè rigòl nan kizin. Lakou ki gen zèb, se lakou ki bèl, se lakou ki pwòp, se lakou ki nèt.
Fè ti travay pou kenbe li bèl tout tan. Lè zèb la vin twò wo, taye li, men pa kite moun fouye tè a, tankou lè y’ap sekle. Mete gwo wòch plat osinon gwo wòch galèt devan chak papòt. Kore yo byen nan tè a. Fè ran wòch kouri soti nan pòtal lakou a, ale nan devan papòt kay la, ale nan kizin, kote pye moun ap touye zèb la. Viwonnen kay la ak wòch poutèt pou goutyè pa fouye rigòl alantou kay la. Chyendan va pouse nan fant wòch yo. La asire yo pi byen nan tè a.
Si lakou ou glasiye, kite zèb vini mezi alantou glasi a. Konsa tè a p’ap pati anba glasi a, pou fè l’ kase. Si ou vle glasi ou pi dire, fè li ak gwo wòch plat osinon gwo wòch galèt, apre sa fè jwenn siman.
Menm jan ak lakou kay ou, kenbe simityè bèl tou. Ala bagay lèd, ala bagay sal, lè ou rive nan simityè, ou jwenn yo sekle li. Yo fè li tounen yon ma labou. Yo sanble tout zèb pou cheche. Yo fé pil bò tonm yo. Jou an jou, tè a ap fouye, tonm yo ap dechouke. Plante bèl ti pyebwa viwonnen simityè a tou.
7. Dan griyen pa bwè soup.
Nan peyi nou, tè a pataje ti kal, ti kal.
Nan peyi nou, pi fò tè a se mòn.
Nan peyi nou, anpil kote deja fin pèdi tè a.
Tou sa fè, nou oblije mete tèt nou ansanm, pou nou okipe tè nou. Nou oblije mache dakò ak vwazinaj, pou nou travay tè nou byen.
Gade nenpòt ekzanp nan sa ou soti li a, wa wè si se pa pawòl verite. Si ou okipe yon tèt ravin ki sou tè ou, men moun ki travay ke ravin lan pa okipe li, ke ravin lan ap fouye, l’ap deboule, l’ap monte pran tèt la tou. Pi mal toujou si se ke ravin lan ou travay, men mèt tèt ravin lan pa okipe li, lè lavalas desann l’ap bwote tout ran pikèt ak tout pyebwa ou mete nan tè a.
Pou chimen, se menm bagay. Si chak moun bale devan pòt li, tout lari a va pwòp. Konsa tou, si vwazinaj ou kole dife nan bwa nèf, osinon nan tè li, sa kapab boule rak ou ak ran zèb nan jaden ou. Si vwazinaj mare bèt li twò pre lizyè jaden ou, bèt li kapab touye ti pyebwa ou plante sou lizyè jaden pa ou. Si se plizyè moun k’ap travay yon sèl ladesant, fòk yo dakò pou yo okipe ladesant la. Si ou okipe tè ou byen, ou fèmen li nèt ak pyebwa, ou mete ran zèb ladann, ou chèche bouche ravin yo. Men si vwazinaj ou pa fè menm bagay la, tout travay pa ou la kapab pèdi.
Si tè ou bò anba lòt la, tout deboulaj ki kapab fèt anwo, se sou tè ou la y’ap tonbe. Si tè ou bò anwo, lè tè anba ap deboule, rigòl yo, ravin yo, deboulaj yo ap mache monte,
ap mache mode tè pa ou la, piti piti. Pou ladesant la dakò. fòk li gen pyebwa nan tè falèz yo, pou tè yo pa tonbe nan ravin, fòk li gen ran zèb nan tè sekle yo.
Pèdi travay pwochen ou ak neglijans pa ou, gade j s kote ou kapab rive. Sonje lè tan siklòn Azèl nan oktòb 1954, Se vre li te fè anpil lapli. Men tout dlo desann sa yo ki pran moun ak tout kay yo, bèt yo, tè yo, yo pa ta desann anpil konsa si denyè mòn nan tèt dlo yo, ak denyè ravin tè te gen bwa ak zèb. Se balizaj mòn Laselle k, lotè dlo desann nan tout plenn Kil-de-Sak ak nan plenn Leyogàn, ak nan plenn Jakmèl Se balizaj mòn Lachen, mòn Boudo, ak mòn Kalimèt, ki lotè tout dega dlo fè Ti Gwav, Gran Gwav ak Benè.
Menm jan tou, nan Novanm 1956, ak nan siklòn Flora. Abitan nan wotè ki mal travay, se yo ki lotè abitan anba pèdi byen yo, ak tè yo ak lavi yo.
Lè tout mòn ak tout ladesant fin balize, tout fòs dlo a desann yon sèl kou. Men lè tout tè byen okipe, dlo ki te konn desann anpil, yo pa desann twòp. Pyebwa ak zèb fè anpil dlo lapli antre nan tè, e se rès la ase ki desann. Dlo pi dire nan ravin ak nan rivyè yo, e li pa bwote twòp chaj tè al pèdi nan lanmè.
Gen moun ki di, pandan vwazen yo pa okipe tè yo, yo menm tou yo pa bezwen okipe tè pa yo. pou kouraj yo pa pèdi, Moun sa a se kou wè moun ki di li p’ap monte kay paske kay vwazinaj konn boule, konsa pa l’ la p’ap boule tou. Ou menm ki gen lespri, ou menm ki gen konprann, ou menm ki konn li, ou menm ki konn ekri, chèche pale ak vwazinaj ou, ak fanrni ou, ak zanmi ou. Chèche fè yo wè rezon, chèche pran tèt yo, pou yo fè kou wè ou, pou yo travay avèk ou nan okipe tè. Pa prese di : “Ou pa kapab fòse bourik bwè dlo”. Anpil nan yo, se konnen yo pa konnen, se montre yo pa montre yo. Se pa vle yo pa vle travay ak ladrès. Ya byen kontan aprann kouman pou yo okipe tè yo byen.
Gen moun ki di, li se demwatye, li p’ap redi fè tout travay sa a nan tè moun. Moun sa a se kou wè moun k’ap koupe branch bwa kote li chita a. Te mèt se tè lòt moun, se tè a ki lavi ou Epi lè ou okipe l’ byen, li ba ou pi bon rekòt tou, ou pa gen dwa kite tè a gaspiye nan men ou. Pa fè kou wè bèf ki pa janm di sa vann mési.
8. “Bèf dèyè bwè pi bon dlo”.
Se pasyans ki pou fè ou jwenn bon rezilta nan tout travay okipe tè ou. Sa sanble se mete w’ap mete sou travay ou, epi lè ou koumanse, sa kapab vre wi. Men sa p’ap dire anpil. Paske sou 4-5 an w’ap koumanse jwenn se byen ou te fè pou tèt ou, lè ou te koumanse okipe tè ou. Se pou tèt ou, ansanm ak pou tèt pitit ou tou. Ala : “sa fonmi genyen, se li l’ bay pitit li”.
Vwazinaj, ak zanmi, ak fanmi a pase ou nan jwèt. Ya rele ou moun aryen a fè, ya lonje dwèt sou ou. Men ou mèt di yo : “Kochon benyen nan labou, se gou li”.
Lè rekòt ou ap pi bon pase pa yo, lè tè ou ap pi fre, lè pwopriyete ou ap pi bèl, yo menm ki t’ap ri ou, y’ap chèche fè kou wè ou, y’ap vin mande ou konsèy. Konsa, tan ou fè byen pou tèt ou, ak pou pitit ou, ou fè byen tou pou fanmi ak zanmi ak vwazinaj, ou ba yo modèl pou yo travay ak ladrès.
Men se pa travay 4-5 an k’ap sove tè ou. Se tout tan pou ou travay. Pa jete kò ou cho cho ladann, kou ou fin li la a, pou apre ou neglije, pou ou tounen deyè ankò nan tout vye gaspiyaj tè ou te konn fè. Fò ou mete tèt ou pou ou pouswiv travay la. “Mennen koulèv lekòl pa anyen, se fè li chita a ki tout”. Si ou pouswiv travay ou, wa jwenn rezilta.
Men tou, pinga ou dekouraje lè ou li tout chaj travay ki nesesè pou okipe tè ou. Mwen pa mande pou ou fè tout nan valè tè ou genyen nan yon sèl sezon. Si ou pa kapab fè tout yon sèl kou, koumanse nan yon jaden, w’a fè nan lòt jaden yo apre. Si ou pa kapab fè tout travo yo nan yon jaden, koumanse fè yonn ou 2 ladan yo. Wa fè lòt yo apre.
Tou sa ou konn fè deja, kou wè kite tè ou poze, kou wè pa boule tè ou, chache fè li pi byen toujou. Apre sa koumanse sèke tè ou ak ran bwa, koumanse fè ran zèb nan ladesant yo. Apre sa, piti pi:i, koumanse bouche yon tèt ravin, koumanse ranje yon bout chimen. Jou an jou, wa rive fè denyè sa ou sot li a. Men pa neglije : chak reta ou pran, se tè ou k’ap pèdi “Pi bonè se granm maten”.
Sonje tou, si w’ap travay pou tè a, tè a ap travay pou ou. Lè ou okipe li pi byen, li	menm li fè travay ou pi eze. Li fè rekòt ou pi dakò. Ou pa travay pou gran mési. Pyebwa nan rak, pyebwa sou lizyè, pyebwa nan falèz, pyebwa bò chimen, pyebwa nan ravin, tout kenbe tè ou, tout kenbe frechè ak dlo, ak lawouze nan tè ou. Konsa lè lòt moun ap plenyen sèk ou menm, ou toujou jwenn yon ti rekòt, ou jwenn bwa pou vann. Zèb ak bit ak fimye nan jaden ou bay pi bon rekòt pase jaden yo balize, pase jaden yo boule. E lè lòt ap plenyen move sezon, ou menm ou toujou jwenn ti lavi.
Se Bondie ki fè tè a konsa pou se pyebwa ak zèb ki kenbe li. Konsa depi ou travay sou mòd Bondye ba ou, fòk Bondye tou travay ansanm ak ou. “Sa Bondye sere pou ou, lavalas pa potè l’ ale”.
9. “Avantaj kòk, se zepon li”
Pawòl w’ap li kouliye a, se pa pawòl pa m’ ankò. Se pawòl Pap Pi 12 di abitan an Itali pou 11 Avril 1956.
“Yo di konsa : nan jaden se tè a ki donnen. Se vre, si ou vlé di se tè a ki gen pouvwa pou l’ leve planyo, pou l’ grandi yo, pou l’ pare yo.
Okenn pouvwa ak travay moun pa kapab lè travay sa a, ni li pa kapab ranplase li. Men tè a ap tann pou lespri ak travay moun ede li pou yo mennen li. Konsa, yon abitan k’ap travay tè l , se kou wè se travay Bondye dirèk l’ap lè, ansanm ak Bondye. E sa se yon bèl Iwanj.
Men, si ou travay ak konesans, tè a va peye ou pi byen pou denyè fatig ou pran. Ou konnen kouman agwonòm yo te jwenn epi y’ap kontinye jwenn pi bon mwayen pou moun travay tè yo pi byen, pou yo lè tè a donnen pi plis, san yo pa gaspiye li.
Fòk ou konnen, fòk ou etidye, fòk ou swiv tout konsèy yo ba ou pou sa. Se pou ou kite tout mòd travay ou te konn fè yo, ki tap fè ou pèdi tan ak kouraj ou pou granmèsi, ki t’ap fè ou pèdi bon rezilta ak anpil benefis.
Deja, rekòt yo pa ase pou tout moun ki nan peyi nou. Jodi a, abitan pa dwe kontinye travay kou wè papa li te konn travay.
Men li dwe aprann metye li nan men moun ki etidye pou sa, e ki la pou montre li. Mwen di sa pou tout abitan men jenn jan yo dwe aprann pi byen”.
Kou wè Pap Pi 12 di ou, travay tè se li ki metye ou, se bèl metye, se metye ki nesesè. Men, se aprann li byen pou fè li byen, pou li rapòte ou byen, pou li rapòte fanmi ou byen, pou li rapòte peyi ou byen.
Si ou vle konnen pawòl okipasyon tè pi fon toujou, men liv ki bay sa :